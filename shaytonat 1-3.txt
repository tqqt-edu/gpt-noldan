ЭЛЧИН 1978 йил, 8 сентябр.
У момиқ булутлар устида сархуш сузарди. Бирдан булут чоки сўкилиб, пастга қараб шўнғиди.
Юраги шув этдию кўзини очди. Чиндан ҳам булут устида сайр қилардими, чиндан ҳам пастга
шўнғидими — дафъатан идрок этолмади. Хаёлини жамлашга уринди. Кўриб тургани — нақш
билан безатилган шифт — демак, ўз уйида. Ажаб, уйга қачон, ким билан қайтди экан?
«— Мен ҳазил ўйин деб ўйлабман...
— Қиморда ҳазил бўлмайди, эркак.
— ...Тўлайман... фақат бугун эмас. Бир-икки йил ичида.
— Пулни-ку, тўларсан-а, хотининг-чи? Хотинингни ҳам тикворгансан-ку».
Бу хирилдоқ овоз бошига гурзи бўлиб урилиб, сапчиб тушди. Беихтиёр:
— Ноила! — деб бақирди.
Жавоб бўлмади. «Олиб кетишдими?!» деган фикр вужудини парчалаб ташлади. Бу сафар
жонҳолатда бақирди: «Ноила!!!» Айвондаги қафасда мудраётган тўтиқуш патирлаб, бир
чуғурлаб қўйди-ю, тинчиди. Ташқарида ит улиди.
У сесканиб, атрофга олазарак боқди: ўнг томондаги ётоқ эшиги қия очиқ. Ичкарида чироқ
ёниқ. Ноила ёлғиз қолган тунлари чироқни ёқиб ётарди. «Уйда экан...» — шу фикр унинг
парчаланган вужудига жон қайтарди. Эшик томон юрди. Остона ҳатлади-ю, тошдай қотди:
икки кишилик каравотда, умрининг энг ширин дамлари ўтган ўринда Ноила сочлари паришон
ҳолда ётарди. Агар чойшаб қонга беланмаган, чап кўкрагига пичоқ қадалмаган бўлганида уни
ширин уйқуда деб ўйлаш мумкин эди. Ачомлашган узун киприклар пастки қовоғига соя
ташлаган, бежирим лаблари қимтилган, қалдирғоч қанотидан нусха олган қошлари эса
таранглашган. У ҳозир хотинининг на кипригига, на қошига қарайди. У ҳозир Ноиланинг бўйни,
бақбақалари тишланганини ҳам кўрмайди. Унинг кўзи ҳозир кўкракка қадалган пичоқда.
Дастаси кийик шохидан ишланган пичоқ жавонда сақланар эди. Уни ким олди? Ким Ноиланинг
кўкрагига санчди?
У бир неча дақиқа телбаларча турди. Сўнг, эси ўзига келгач, шошилиб бориб кўкракдаги
пичоқни суғуриб олди...
АСАДБЭК 1949 йил, 31 декабр.
Тонгга яқин онасининг инграётганини эшитди. Кейин отаси нимадир деди. Танча совуб қолган,
бадани совуқдан жунжика бошлаган эди. Оташкуракни олиб кулни титиб қўйса-ку, олам
гулистон, аммо эринчоқлик совуқдан устунлик қилди. Бу юмушни эрталаб онаси бажарар эди.
Учовлон танчанинг уч томонида ётишарди. Ҳозир онаси нариги уйда инграяпти, отаси нимадир
деяпти. Совуқ уйда нима қилишяпти экан?
— Уйғондингми, тойчоқ? — деди дадаси остонада туриб. — Турақол, аянгни касалхонага
ташлаб келаман. Бугун қорбобо сенга ҳам чана, ҳам ука олиб келадиганга ўхшайди. Сен яхши
бола бўлиб ўтириб тур.
Аяси дадасининг қалин ёқали катта оғир палтосини кийиб олибди. Унинг назарида аяси
палтонинг оғирлигидан қийналиб инқиллаётганга ўхшарди. Аяси танча олдида тўхтади. У
турди. Аяси уни ўпиб, йиғлади.
— Дадаси, танчанинг чўғини очиб қўйинг. Тойчоғингиз совқотибди, — деди. Дадаси энгашиб,
кўрпанинг бир томонини кўтарди-да, кулини титиб, чўғни очди.
Кейин чиқиб кетишди.
У жойига ётди. Аввалига ёлғизликдан бир оз қўрқди. Сўнг ухлаб қолди. Бу сафар ошқозони
таталаб уйғонди. Сандал устини қоплаб турган тўрт бурчакли катта патнисда бир бурда нон,
бир сиқим туршак бор эди. Туриб, ювинишга эринди. Қўлини чўзиб нонни олди.
Кўча томондан болаларнинг қувноқ қийқириқлари келди. Нон билан туршакни еб бўлгунча
«кўчага чиқсам дадам уришадилар», деб ўзига ўзи сўз бериб ўтирди. Қорин ғами бир оз
аригач, дик этиб ўрнидан турди-ю, аяси тикиб берган пахталикни эгнига илди.
Ана шу пайтда кўча эшиги очилиб, икки киши кириб келди. Айвонга чиқиб оёқларини тап-тап
уриб, қорни қоқишди. Сўнг эшикни очиб танчали уйга киришди.
— Уйда ким бор? — деб сўради паст бўйли киши.
— Отанг қаерда? — деб сўради новчароғи.
— Дадам аям билан кетдилар.
— Қаёққа?
— Ука олиб келгани.
Улар бир-бирларига ғалати қараб олдилар.
— Жойингда қимирламай ўтир, — деб буюрди паст бўйли киши.
Қўрқиб кетганидан қимирлашга ҳам ҳоли қолмади. «Булар ўғри, яхши ҳам нонни еб қўйганим»,
деб ўйлади.
Улар этикларини ечмай, эски кигиз устида из қолдириб, токча томонга ўтишди. Китобларни
титкилашди. Кейин сандиқни очишди.
У титрай бошлади.
— Танчага ўтир, — деб буюрди паст бўйли киши.
У совуқдан эмас, қўрқувдан титраётган эди. Танчага ўтирганда ҳам қалтироғи босилмади. «Ҳеч
нарса топишолмаса, мени ўлдиришади», деган хаёлга келиб, йиғлаб юборди.
— Нимага йиғлаяпсан, қўрқаяпсанми? — деди новча одам.
Тили гапга келмай, бошини ирғади.
— Қўрқма, биз ўғри эмасмиз. Биз халқни ўғри, муттаҳам, душманлардан ҳимоя қиладиган
одамлармиз. Сенинг отанг ҳам душман. Оддий эмас, халқ душмани!
— Болага бу гапларни гапирманг, фойдаси йўқ.
— Фойдаси бор. Билиб қўйса чакки бўлмайди.
Тинтув тугагач, биттаси патнисни суриб қўйиб, курси устига, иккинчиси дераза токчасига
ўтириб, папирос тутатди.
Улар узоқ кутишди. Ниҳоят, кўча эшиги оғзида дадаси кўринди. Қўлида чана! У суюнганидан
ирғиб туриб, ташқарига югуриб чиқиши керак эди. Аммо ўрнидан жилолмади. Ўғлининг пешвоз
чиқмаганидан дадаси ҳам ажабланиб, «Тойчоқ, уйдамисан?» деб қўйди. Эшикни очиб, танчали
уй ичкарисига бир одим ташлади-ю, ҳайратланиб тўхтади.
— Сиз қамоққа олиндингиз, — деди паст бўйли одам, унинг орқасига ўтиб.
— Халқ душмани сифатида, — деди новча одам, унинг рўпарасига туриб олиб.
Дадаси индамади. У: «Дадам иккаласини уриб-уриб кўчага отворсалар эди», деб жуда-жуда
истаган эди. «Нимага урмаяптилар, кучлари етмайдими? Мен борман-ку!»
— Дадамга тегманг! Тегманг дадамга! — дафъатан келган ҳайқириқни тўхтата олмади. Ирғиб
туриб узун бўйлининг елкасига тирмашди.
— Жим бўл, илонвачча! — у шундай деб итариб юборди.
— Болага тегманг! — деб бақирди дадаси.
— Бўлди, томоша тамом, юр, — деди паст бўйли одам.
— Биродарлар, — бу сафар дадасининг овози титраб чиқди, — ахир бугун янги йил, ўғлим
ёлғиз. Эртага тонг саҳар айтган ерингизга ўзим етиб бораман.
— Мумкин эмас, юр.
Дадаси уларга бошқа ялинмади. Фақат: «Ўғлим билан хайрлашиб олай», деб изн сўради.
Рухсат теккач, уни бағрига олиб, юзини юзига босди. Шунда юзига дадасининг кўз ёши тегиб, у
ҳам йиғлаб юборди.
— Йиғлама, ўғлим, Жалил ўртоғингникига чиқиб ўтир. Мен эрталаб қайтаман. Аянг сенга ука
олиб келади. Отини Самандар деб қўямиз. Эсингдан чиқмасин — Самандар!
Дадаси шу кетганича қайтмади.
ЗОҲИД980 йил, 10 июн.
Улар тўрт киши эдилар. Ака-ука уларга бас келолмасди. Қочдилар. Кўча узун, гўё адоқсиз эди.
Ҳаммаси худди тушдагидай кечди: жонҳолатда тез югурамиз дейдилару югуролмайдилар —
қочоқлар билан қувлоқлар орасидаги масофа тобора қисқаради. Ана, уч қадам қолди... икки
қадам... Орқадагиларнинг ҳансирашлари яққол эшитилади. Сўнг ўнг чаккасига орқа томондан
мушт тушди. Оёқлари чалишиб, мувозанатни ушлолмай қолди — мункиб бориб дераза
токчасининг қиррасига калласи билан урилди. Кўзлари тиниб, аъзойи бадани бўшашди. Шу
аҳволда эканида акасининг иҳраганини эшитди. Кейин акаси жони борича бақирди:
— Зоҳид, қоч!!!
У ҳам «ака, қочинг!» деб бақирмоқчи эди, овози чиқмади. Фақат лабларини аранг қимирлата
олди.
Касалхонада ўзига келиб, бўлган воқеаларни эслади: шанба оқшомида ака-ука дарсдан чиқиб,
қишлоққа қайтдилар. Онаси тандирга ғўзапоя қалаб, нон ёпишга ҳозирланарди. Совчилар
ишни пиширишган, эртага қизнинг уйида нон синдирилади. Қарабсизки, ёзги имтиҳонлар
оёқлаши билан тўй бошланиб турибди-да. Ака-ука эртага бўлади- ган шодликни билишса
ҳам билмаганга олишади. Фақат ука айёрлик билан кўз қисиб, акасига қараб қўяди.
— Ўртоқларинг келиб кетишди. Афзалинг ҳарбийдан қайтибди. Ўша ерда ўтиришаркан, — деди
она бўлажак куёвга меҳр билан боқиб.
Ака ўша ёққа отланди.
— Ҳай, ўртоқларингга қўшилиб ичмагин-а! — онаси шундай деб уни ҳам акасига қўшиб
меҳмондорчиликка юборди.
Жўралар қучоқлашиб кўришдилар. Бир кўчани чангитиб улғайган йигитлар фотиҳа тўйидан
дарак топишган, улар учун Афзалнинг ҳарбийдан қайтгани бир шодлик бўлса, улфатларидан
бирининг бўйдоқлик қўрғонини бузиб уйланаётгани ўн шодлик эди. Чин шодлик шишалар
бўшатилгунча экан. Бир-бировларига битта гап кам, иккитаси ортиқча даражага етишгач,
барчаси унутилди. Акасининг қайси гапи жўрабошига ёқмади — у эслолмади. Зиёфат тугаб,
кўчага чиқишди. Ана шунда жўрабоши:
— Ҳали нима девдинг, қуруқ! — деб ёқасига ёпишди.
Акаси ҳам ҳайрон. Нима дегани эсида йўқ. Уларни ажратиб қўйишди. Ака-ука тинчгина
кетишаётган эди. Йўл яримлаганда орқадан тўртталаси қувиб келди...
...Фотиҳа тўйига атаб ёпилган нон жанозага келганлар учун ёзилган дастурхонга қўйилди.
Мурда ювиладиган уйга гуллар сочилди. Чимилдиқ тутилди...
Бу пайтда у касалхонада хушсиз ётарди.
Тўртта эди улар. Қора курсида эса ёлғиз жўрабоши ўтирибди. У ака-ука билан муштлашиб,
«бехос уриб ўлдириб қўйибди». Жиноят қасддан қилинмаган. Давлат қораловчиси ҳам,
оқловчиси ҳам шу фикрда.
Судхонага акасининг суратини олиб киришди. Жўрабоши йиғлаб туриб, суратни олиб қўйишни
илтимос қилди. Гувоҳлар ҳам ўтиниб сўрашди. «Ҳа, буларда инсоф бор экан-ку», деб ўйлади.
Лекин жўраларнинг барчаси ёлғон гапиришди. Марҳум хотираси ҳам булғаниб ташланди.
Тўртовлон акасини ураётганда мард эди. Энди, жавоб беришга келганда номард кимсага
айланишди. Жон ширин экан. Шу ширин жон учун хоинлик қилиш осон экан, жуда осон экан.

Баён қилганим — уч воқеа уларнинг ҳаётидаги алғов-далғовнинг бошланиши холос. Шу
воқеалардан сўнг уларнинг аҳволлари не кечди, бошларига яна не савдолар тушди?.. Ана энди
муқаддимани якунлаб, асосий муддаога ўтсак бўлар.
Асарни сўнгги нуқтасигача ўқиб чиқишингизда Яратгандан Сизга сабр тилайман.
Ассалому алайкум ва раҳматулиллоҳу ва баракотуҳ.

Қишлоқда тонгни хўрозларнинг қичқириғи, қушларнинг чуғури, ниҳоят, эшакнинг ҳанграши
уйғотади.Руҳий хасталар шифохонасида эса деразаларига темир панжаралар маҳкамланган
хоналардаги жинниларнинг ҳайқирган овозлари тонгни бир титратиб сўнг уйғотади. Янада
аниқроқ айтсак, бу овозлар шомдан тонгга қадар тинмайди. Бу бақириқлардан безор бўлган
тун бу ерлардан тезроқ қочмоқ истайди. Учинчи қаватдагилар туннинг ожизлигию ўзларининг
қудратларидан масрур — гўё улар тонгни уйғотиш учун бетиним хизмат қилиб чиқадигандай.
Анвар буни биринчи келган куниёқ фаҳмлаган. Гаплари алмойи-алжойи одамлар билан
ҳамхона бўлгач, «чиндан ҳам менинг эсим оғганми?» деб ўйлади. Унга меҳрибонлик
кўрсатганларнинг чин мақсадини англамоқ ниятида хаёлнинг турли кўчаларига кириб чиқди.
«Меҳрибон»лар сафининг бошида «халқ отаси» тургани аниқ. Умрини мақтов эшитишу
чиройли қиз-жувонлар билан айш қилишга тиккан идора бошлиғини Холидий эмас, балки
киноя билан «халқ отаси» деб аташ расм бўлган эди. Холидий «халқ отаси» деган сўзни
эшитганида заррача ранжимасди, балки унвон сифатида қабул қилишга кўникканди. Аниқроғи,
бу «унвон» унга жуда хуш ёқар, вақт ўтган сайин чиндан ҳам халқ отаси эканига ишониб
борарди. Холидий хорижга кўп сафар қилгучи эди. Агар туғмас хотинлар делегатсияси чет элга
борадиган бўлса ҳам бу одам рўйхатнинг бошида турарди. Мабодо рўйхатга кирмай қолса,
«ахир мен ҳам туғмаганман-ку», деб даъво қилишдан тоймас эди. Сафардан қайтгач эса,
албатта идора ходимларини тўплаб, бир неча соат давомида хотираларини сўзлаб берарди.
Халқ тарихини ўрганиши лозим бўлган илмгоҳ асосан Холидийнинг хизматини ўташ билан
машғул эди. Навбатдаги сафардан қайтган Холидий хотирагўйликларнинг бирида «мажлисдаги
ажнабийлар нутқимни эшитиб, «сиз оддий олим эмас, халқнинг отаси экансиз!» деб
олқишлашди» деб бир яйради. Бу гапни эшитиб Анвар «шу одам ота бўлган халқнинг падарига
лаънат!» деди. Ёнидаги ҳамкасблар аввалига бу бурама гапнинг мағзини чақишмади. Кейин
тушуниб қолиб, кулиб юборишди. Шубҳа йўқки, Анвар-нинг гапи Холидийга етиб борган.
Бироқ, уни жиннихонага юбориш учун бу гап кифоя эмас. Холидийнинг шогирди диссертатсия
ёқлаётганида Анвар бу илмий иш эмас, лўттивозлик деб фикрини исбот қилишга уринган эди.
Унинг гапларини барча маъқуллаган, лекин уни ҳимоя қилмаган эди. Диссертатсия яхши баҳо
олди. Холидий истаса Анварни ўша куниёқ ишдан бўшатар эди. Бунақа идораларда «штат
қисқариши» деган гаплар бўлиб туради. Анвардай чўрткесар олимнинг баҳридан ўтиш
Холидийга чўт эканми? Лекин у Анварни ишдан ҳайдамади. Яхши муомалада бўлиб юраверди.
Яхши муомаласини дариғ тутмаган ҳолда жиннихонага жўнатди. Аммо нима учун бундай
қилди— Анвар учун ҳам, унинг атрофидагилар учун ҳам сир эди. Анвар биринчи кечада шу
жумбоққа жавоб топишга ҳаракат қилди. Ўша кеча учинчи қаватдан таралаётган овозларни
эшитиб, юраги сиқилди. «Мени бу ҳаваскор жиннилар хонасига келтиришга куч топган
одамлар учинчи қаватга ҳам кўтаришга қудрат топарлар?» Анвар тунлари ижод қилиб ухламас
эди. Бу ерда эса дам ваҳимали, дам аянчли овозлардан ухлай олмади. Аввалига даҳлизда юриб
чиқди. Ҳамширалар норози бўлавергач, каравотида шифтга тикилиб ётишни одат қилди.
Бу тун ҳам шу зайлда кечди. Тонгга яқин ўрнидан турди. Даҳлизга чиқди. Ҳамшира стол устига
қўлларини қовуштириб, билагини болиш қилиб уйқуга кетибди. У беморларнинг телба-тескари
гапларига, учинчи қаватдан келаётган бақириқларга кўникиб қолган. Эшикнинг ташқари
ойнаванд табақасини маҳкам ёпган, ичкариги табақа — темир панжарага қулф урган — бу ёғи
хотиржамлик.
Анвар темир панжарага яқинлашиб, ташқарига тикилди. Учинчи қават ҳам жимиб қолиб,
ҳаммаёқни ўлик сукунат қопласа, бу ер янада ваҳимали бўлса керак. Ҳар ҳолда «жиннихона»
деган номи бор. Ҳар ким ҳам юрак бетлаб яқинлаша олмайди. «Мен эсам улар билан бирга
яшайман. Биз уларни «жинни» деймиз. Улар-чи? Улар бизни нима дейишар экан?.. Уларнинг
кўзига биз жинни бўлиб кўринсак керак. Бу дунёга қип-яланғоч ҳолда келамиз. У дунёга
кетишимизда ҳам ҳеч нарса олмаймиз. Бир одамга икки қулоч сурп кифоя. Ана шу келишкетиш орасидаги бир чимдим, умримизда нималарни талашамиз? Бир-биримизга хоинлик
қиламиз, ҳасаддан куйиб-ёнамиз. Ҳатто... ўлдирамиз! Обрў топмоқчи, пул йиғмоқчи, шуҳрат
орттирмоқчи бўламиз. Барчасига эга ҳам чиқамиз. Шоҳсупада талтайиб ўтирганимизда ҳазрат
Азроил келади-ю, паттамизни қўлимизга тутқазади. Биз эси соғ одамлар буни тушуниб
етмаймиз. Улар — жиннилар балки шу ҳақиқатга етиб борганлари учун бизнинг кўзимизга
руҳий хаста бўлиб кўринишар? Ахир улар орасида мансаб талашишлар, маишат, ҳасад,
хоинлик... йўқ-ку?...»
Анвар шуларни хаёлидан кечириб, юраги тошиб кетди. Темир панжарани бузиб учинчи қаватга
чиққиси келди. Панжарани силтаб тортди. Темир шарақлаб кетиб, ҳамширани чўчитиб юборди.
У уйқусираган ҳолда шошиб бошини кўтарди-да, атрофга аланглади. Анварни кўриб, ўрнидан
турди.
— Сизмидингиз? Қўрқиб кетибман, — деди.
«Демак, мендан қўрқмайди. Демак, менинг эсим соғ. Бу яхши», деб ўйлади Анвар.
— Хавотир олманг. Келажаги порлоқ ҳаваскор ёш жинниларингиз ором қўйнида жавлон
урмоқдалар, — деди у ҳамширага, ҳазил оҳангида.
— Нимага унақа дейсиз! Қўйинг, ҳамма тузалиб кетади, — деди ҳамшира, соддадиллик билан.
— Ҳамма тузалиб кетса сиз ишсиз қоласиз. Одамларга ҳам қийин бўлади. Ким соғ, ким жинни
— ажратолмай эзилиб кетади.
— Гапларингиз қизиқ.
— Жинничами?
— Йў-ўқ. Ҳечам унақамас. Сизни нимага чиқариб юборишмаяпти, ҳайронман. Сизга яна янги
дорилар буюришибди.
— Кучлироқми? Яширмай айтаверинг. Кучлироқ дори буюрган. Кеча бошлиғингизга қараб
туриб: «Сизни сўйса етмиш кило гўшт чиқса керак», девдим. Қўрққанидан кўзи олайиб кетди.
— Нимага шу гапларни айтасиз-а?
— Кимгадир қитмирлик қилишим керак-ку? Келинг, қўйинг, бу гапларни. Дафтарингизга «шу
кучли дори билан эмлаб қўйдим» деб белгилайверинг. Бунинг эвазига битта латифа айтиб
бераман.
— Яна жиннилар ҳақидами, керакмас.
— Сиз эшитинг, бу янгиси. Хуллас, бир жиннихонада жиннилар тузаладими ё йўқми, билмоқчи
бўлишибди. Жинниларни самолётга жойлаб осмонга учиришибди-да, қўлларига бўш шишалар
тутқазишибди. Бир маҳал қарашса, салонда бир киши ўтирганмиш. Бошқалар қани, деб
сўрашса, шиша топширгани кетишди, дебди. Сен-чи, деб сўрашса: «Нима, мен жинниманми,
бугун душанба, магазин ишламайди», дермиш.
Ҳамшира кулиб, юзини четга бурди.
— Агар мени олиб чиқишса, шартта ташлаб юборар эдим, — деди Анвар.
— Қўйинг-е, — деди ҳамшира. Назарида Анвар чиндан ҳам осмондан ўзини ташлаб
юборадигандай туюлиб чўчиб тушди. — Кириб бир оз дамингизни олинг.
Анвар унга маъюс тикилди. У белгиланган дориларни ичмаслик, эмлатмаслик учун
ҳамшираларнинг кўнглини кўтаришга, кулдиришга ҳаракат қилар эди. Кейин эса ўзининг
масхарабозлигидан ғижиниб, ранжирди. Ҳозир ҳам шундай бўлди. Ҳамширани кулдирди-ю, ўзи
эзилди. Энди ортиқча гапга ҳожат йўқлигини англаб, хасталар ётоғига қараб юрди. «Агар
осмонга олиб чиқишса, ўзимни ташлардим, худо ҳаққи, ташлардим. Бу ердан қутулишнинг
бошқа чораси йўқ», деб ўйлади.
«Сизни йўқлашяпти» деган гапни эшитиб ажабланди. «Ким йўқлаши мумкин? Якшанбадан
бошқа кунларда бу ерга ҳатто Азроил ҳам киритилмасди-ку?» Табиббошининг хонаси томон
юришгач, Анварнинг хаёлига «халқ отасими?» деган фикр урилиб, тўхтади. «Нима ҳунар
кўрсатаркин? Мени бу ердан бўшатадими ё учинчи қаватга йўллайдими?»
— Юраверинг, — деди ҳамшира, унинг тўхтаб қолганидан ажабланиб.
Остона хатлаб ичкари кирди-ю, кўзларига ишонмади.
Элчин!
Ўн йиллик айрилиқ жиннихонада барҳам топар, соғинган кўнгиллар шундай жойда қониқар,
деб ким ўйлабди?!
Анварнинг Элчинга ёзган хатлари жавобсиз қолаверди. У дўстини кўриш илинжида ҳатто
Учқудуққа ҳам борди. Бироқ, Элчин у билан учрашишни хоҳламади. Кейин уни Сибир
томонларга жўнатишди. Анвар: «Ошнам мендан қаттиқ хафа экан-да», деган хулосага
келишдан ўзга чора топмади. Ана шу дўсти, хатларига жавоб қайтармаган, кўришишни
истамаган қадрдони жиннихона табиббошисининг хонасида унга жилмайиб қараб турса!
Ҳарҳолда узоқ айрилувдан кейинги бу дийдор кўришув айтарли ширин кечмади. Элчин унга
соғинч тўла кўзи билан тикилар, Анвар эса бу қарашга ўзгача маъно бериб, «соғманми ё
ростдан жинниманми, шуни аниқламоқчими?» деб ўйлар эди. Шу хаёли ўзи учун ҳақиқат
туюлиб, ўзини жинниликка солди:

— Мана, ошна, — деди у кулиб, — шу оромгоҳда давлатнинг текин овқатини еб ётибман. Беш
кун ишламаймиз, икки кун дам оламиз. Келажаги порлоқ ҳаваскор жиннилар юксак онглилик
намуналарини кўрсатмоқдалар. Ҳалигача бирорта дўхтирни еб қўйишгани йўқ, — у шундай деб
табиббошига қараб қўйди. — Мен бу ерда дунёнинг тузилиш формуласини ишлаб чиқдим.
Биргина масала қолди: шу опамни сўйсам, неча кило гўшт бераркин? Чамамда етмиш кило.
Нима дейсан? Калла-почалари бунга кирмайди.
У шундоқ деб дўмбоққина, оппоққина табиббошига кўзларини лўқ қилиб олди.
Элчин унинг бу аҳволига ишониб-ишонмай бир оз ўзини йўқотди. Сўнг табиббошига қараб,
илтимос қилди:
— Мен ошнам билан гаплашиб олай, малол келмаса сиз чиқиб туринг.
Табиббоши малол келганини яширмай чимирилиб қўйди. Элчин буни сезиб энди қатъийроқ,
буйруқ оҳангида деди:
— Сиз ҳужжатларни тўғриланг, ҳозир кетамиз.
— Мен дарров чиқара олмайман, яхши йигит. Маслаҳатлашиб олишим керак.
— Маслаҳат пишган! — деди Элчин овозини бир парда кўтариб. — Асадбек иккита гапни
ёқтирмайди.
Табиббошининг ранги бўзарди. Лаблари титради. Бинойи кийинган, хушсурат бу йигит кириб
келганида табиббошининг тош юраги юмшаган эди. Бу қорақош йигит кўзларини сал сузиб
қараса, унча-мунча аёл зоти дош беролмай қоларди. Олти йилдан бери беваликнинг тахир
ошидан безган табиббоши учун биргина шундай қараш етарли эди. Аммо «Асадбекнинг истаги
билан келдим», деган гапдан баданига муз югурди. Асадбекнинг кимлигини, қўлидан нималар
келишини ҳеч ким билмаса ҳам шу аёл билади. Бевалик унвони ҳам унга шу Асадбек истаги
билан берилган. Асадбек турган жойда «халқ отаси»нинг сариқ чақачалик қадри йўқлиги ҳам
табиббошига маълум. Бу хушсурат йигит, хотинини ўлдириб қамалиб кетганидан кейин ҳам
шуҳрати сўнмаган бу машҳур қўшиқчики Асадбек билан боғлиқ экан, кичкина жиннихонанинг
бошлиғига тайсаллашни ким қўйибди?! Табиббоши ношуд, бефаҳм аёллардан эмас эди. Буни
дарҳол тушуниб етди. Рангининг бўзаргани, лабларининг титраши ғазабдан эмас, қўрқувдан
эди. У ортиқча гап айтиб юборганини сезди. Ўзини оқлаш, Асадбек истагига зид иш кўриш
нияти йўқ эканини маълум қилиш учун гапни бошқа томонга бурди:
— Ўртоғингизни билмаган одам ҳозирги ҳазилларини эшитса, ростданам... — «жинни» дейишга
унинг тили айланмади, — ҳалидақа деб ўйлайди.
Элчин аёлнинг мақсадини англади. «Бу бечора бир ижрочи, дилини вайрон қилиб кетмай»,
деган фикрда жилмайди, орадан совуқ гап ўтмагандай ҳазил оҳангида деди:
— Бу ошнам шунақа ҳазилкаш. Асли артист бўлиши керак эди-ку, Худо уриб олим бўлиб
қолган. Яна шоирлиги ҳам бор. Эсингдами, Анвар, мактабда «Тумов бўлган ошиқ» деган
шеъринг бор эди. Ўқиганда кулавериб ичаклар узиларди.
— Сен ҳам яхши бола эдинг, Худо уриб ашулачи бўлиб қолгансан.
Анвар бу гапни жуда совуқ оҳангда айтди. Элчин унинг кўзидаги совуқ нурни кўриб, нафаси
қайтди. Ўзини мажбурлаб кулиб, табиббошига тушунтирган бўлди:
— Бунга гапиринг-у, қочинг. Гапи шунақа, жонни суғуриб олади.Зўр-да, зўр. Ҳа, сиз
ҳужжатларини тўғрилайверинг.
Табиббоши ҳам зўраки жилмайиб, чиқиб кетди. Ҳоли қолишгач, Элчин гапни нимадан
бошлашни билмади. Орадаги сукутни Анвар бузди.
— Мени Худо ургани рост. Лекин сен айтганча эмас. Олим, балки бир оз шоир бўлганим учун
урган. Мен бу дунёдан ҳақиқат топарман деб юрган эдим.
Шоир бўлиб туғилмасайдим,
Кўрмас эдим бунчалар хўрлик...
—Анвар, қўйсанг-чи, ҳазиллашдим-ку? Шунча йиллик айрилиқдан кейин бир ҳазиллашсам...
— Мен сени соғиндим... Хатларимга нима учун жавоб бермадинг? Мени кўришни ҳам истамаган
эдингми?.. Энди нимага келдинг? Мен сени қутқаришга ожиз эдим. Энди сен мени озод
этмоқчимисан? Унамасам-чи?
— Анвар, хатларингга жавоб бермай, Учқудуқда кўришишга чиқмаганимнинг сабабини бошқа
сафар айтиб берай. Мана бу еримда, — Элчин кўкрагини муштлади, — жон қолмаган, зардобга
тўла. Дардим тўлиб-тошган, сенга айтмасам кимга айтаман?
— Ноилани сен ўлдирмаган эдинг. Бунга ҳамманинг ақли етиб турувди. Сен унинг руҳига
хоинлик қилдинг.
— Мен қамоқ муддатини ўтаб қайтдим. Ўзим чиқарган ҳукм эса ҳали ижро этилгани йўқ.
Жазоимни тортиб юрибман. Агар ўшанда отишга ҳукм қилишганида биратўла қутулар эдим... —
Элчин шундай деб хўрсинди.
Анвар унга тикилди: сочларига оқ тушган, мижжалари атрофини ажин босган. Руҳини тетик
кўрсатишга интилаётган бўлса ҳам, кўзларидан нур қочган. Қарашларида илгариги жон йўқ...
— Отишганида хоин сифатида ўлиб кетардинг.
— Жон ошнам, мени қийнама. Ҳозир менга ёрдаминг керак.
— Ўз кучинг билан мени бу ердан чиқариб кетганингда раҳмат айтардим. Сен бир боши
бузуқнинг марҳамати билан менга озодлик бермоқчи бўлибсан. Миянг айниб қолибди. Мен
ҳали сенга дунёнинг формуласини топдим, дедим. Бу сен ўйлагандек жиннича ҳазил эмас.
Чиндан ҳам топганман. Эшит: ҳақиқат деган нарса бу нўл! Дунёни кўзга чиройли кўрсатиб
берувчи ниқоб, чойшаб. Ўликнинг устига гулли чойшаб ёпиб қўйганинг билан мурда чиройли
бўлиб қолмайди-ку, тўғрими? Ҳаётда ҳеч қандай ўзгариш йўқ. Фақат чойшабнинг номи ўзгариб
туради. Чойшабнинг ҳозирги номи нима, биласанми? Қайта қуриш!
— Анвар, қўй, бу гапни кейин гаплашамиз.
— Йўқ, эшит, менинг нимадан жинни бўлганимни билишинг керак. Демак, дунёнинг формуласи:
ҳақиқатни икс деб турайлик, — Анвар стол устидаги қоғозни, чиройли қаламни олиб тез-тез
ёзди-да, Элчинга узатди. — Мана, қара:
Ҳ(ҳақиқат)=хиёнат+риё+(ҳасад+очкўзлик)+адоват+ғийбат+нифоқ+шуҳратпарастлик+мансаб
парастлик—виждон+иймон+ҳаё=0
Элчин қоғоздаги сатрларга узоқ тикилиб қолди. Сўнг уни икки буклаб стол устига ташлади.
— Ўрисларда бир мақол бор: Американи иккинчи марта кашф этмайдилар. Оддий ҳақиқатни
кимга исбот этмоқчисан? Дунёда ҳамма нарса нисбий. Мен фалончига нисбатан инсофлиман,
сен эса менга нисбатан, яна бир одам сенга нисбатан инсофлироқ. Ҳар биримиз ҳақиқатни
ўзимизча тушуна- миз.
— Бизнинг нодонлигимиз ҳам шу тушунчалардан сув ичиб кўкаради.
— Бўпти, сен ҳақсан. Баҳслашган билан қорин тўймайди. Нарсаларингни йиғиштир.
— Мен... кетмайман. Менга шу ер ёқиб қолди.
— Жиннилик қилма.
— Йўқ, шу имкониятдан фойдаланмасам, чиндан ҳам жинни бўламан.
— Бу ишга Асадбек аралашганини билмасанг индамай чиқардинг. Мен атай айтдим. Билиб
қўйишинг керак буни... Сени бу ерга жўнатган одамга фақат Асадбек бас кела олади, — Элчин
шундай деб бошини эгди. Худди ўзи билан ўзи гаплашаётгандек давом этди: — Қайтган
кунимоқ сеникига бордим. Ўлардай соғинувдим. Сўнг... айтадиган гапларим кўп эди сенга. Мен
энди пулга муҳтож бўлмайман. Болалигимизда сен кучли эдинг. Мени ҳимоя қилардинг. Ҳозир
бу ҳимояга муҳтож эмасман. У томонда орттирган ошналарим бор. Сен ёнимда бўлсанг бас.
Нафасингни ҳис қилиб турсам бўлгани. Мен адолатга сиғинай десам, қайга бораман, ҳақиқатга
сиғинай десам, қайга бораман? Эзгуликка-чи? Билиб қўй, мен учун ҳаммаси — сенсан! Кейин,
мен сени бу ҳолда ташлаб қўймайман. Мен хунхўр одамман. Ҳа, Ноилани мен ўлдирмаганман.
Лекин у менинг аблаҳлигим туфайли ҳалок бўлди. Шунинг учун жазо олишим керак эди. Бу —
бир. Иккинчидан, бегуноҳлигимни исбот қила олмас эдим. Улар бунга йўл қўймас эдилар.
Биламан, ўлим жазосини ўшалар бекор қилишган. Менга яхши бир сабоқ беришмоқчи эди.
Сабоқ олдим. Лекин улар мўлжаллаган хулосага келмадим. Энди менинг суратим одам. Аслида
эса, мен илонман! Уларни бўғиб қийнайман, сўнг қонини сўраман. Мен уларнинг кўзларини
ўяман, тилларини суғураман, қўлларини синдираман, қулоқларига қўрғошин қуяман.
Умримнинг мазмуни ҳам, тотадиган лаззатим ҳам шу! — Элчин хўрсиниб, Анварга қаради.
Унинг кўзида ёвузлик ўти чақнади. Энди у ёш дилларни вайрон қилувчи «лирик хонанда»га
сира-сира ўхшамас эди. Анвар унинг сўзларини эшитиб, кўзларига тикилди-ю, бир сўз айтмади.
Элчин ундан жавоб кутмай гапини давом эттирди:
— Сен менга кераксан. Рад этишга ҳаққинг йўқ. Бу дунёдаги умрим ўлчовли, мени ранжитсанг
гуноҳга ботасан, билиб қўй.
Анвар жавоб қайтармади. Оғир кулфат тоши елкасидан босиб тургандай букчайганича
ўтираверди. У дўстининг мақсадини тушунди. Асадбек ҳузурига бош эгиб боришининг
маъносини ҳам англади. Элчин жонини тикиб, хавфли ўйинга кирган эди. У уч бошли аждаҳони
енгиш қасдида чиққан уловсиз, яроғсиз паҳлавон ҳолида эди. Бир пайтлар бу аждаҳо кўзига
фаришта бўлиб кўринган эди. Анвар «Адашяпсан!» деб уни йўлдан қайтаришга кўп уринди.
Аммо ҳаракати зое кетди. Энди-чи? Энди нима қилсин? Яна йўлдан қайтаришга уринсинми?
Илгари Элчиннинг кўзлари ожиз эди. Энди кўра-била туриб, ўлимга рози бўлиб кетяпти.
Анвар бир қарорга кела олмай доғда эди. Шу боис бошини кўтариб ўйчан кўзларини дўстига
қадади.
— Сенинг орқангда тоғ бўлиши керак. Мен... афсус, тоғ эмасман. Бир тошчаман. Ҳаёт мени
эрмак қилиб ўйнаб, истаган пайтда улоқтириб ташлаши мумкин. Менга ишонма.
— Яхши, буни кейин гаплашамиз. Бу ер масала сўқишадиган жой эмас. Тур, лаш-лушларингни
йиғиштир.
Анвар ҳазин жилмайди.
— Мен кетмайман.
— Истасанг, сени бу ерга жўнаттирган ит эмганларнинг ҳаммасини ҳайдаб келиб, қаршингда
тиз чўктираман.
— Бундан нима фойда? Шу билан инсофга келишади, деб ўйлайсанми? Ўзингни ҳам, мени ҳам
қийнама, оғайни.
Элчин тиззасига уриб, ўрнидан туриб кетди.
— Қайсарлик ҳам эви билан-да... — у бир оз жим қолди. Сўнг Анварга яқинлашиб, уни
елкасидан тутди.— Ҳеч бўлмаса бир кунга чиқарсан. Тўйимга борарсан, куёвжўра бўларсан?
Бу гапдан кейин Анварнинг кўзларига инсоф нури қайтиб, юзига қизиллик югурди.
— Уйланяпсанми? Қутлуғ бўлсин. Шуни олдинроқ айтмайсанми? Хўп, бир кунга чиқаман. Кимга
уйланяпсан, сир эмасми?
Элчин янгиликни эшитиб қочиб кетмасин, дегандек Анварнинг елкасини янада маҳкамроқ
ушлади:
— Асадбекнинг қизини оляпман, — деди дўстига тикилиб.
Элчин «жодугар кампирга уйланяпман» деганида Анвар бунчалик ҳайратланмас эди. Лекин
Асадбекнинг қизига уйланиш!!! Тўғри, Элчин хушсурат йигит, аввалги шуҳрати ҳам унчалик
сўнмаган. Энг лобар қиз ҳам унга жон-жон деб тегиши мумкин. Лекин Асадбекнинг қизи?.. Қиз
хоҳлаган тақдирда ҳам, Асадбекнинг рози бўлиши?.. Анвар учун бу ечими оғир жумбоқ эди.
Аслида эса бу жумбоқнинг ечими унчалик оғир эмас. Ечимга Ноила ўлдирилган тунда
киришилган бўлса-да, ҳал қилувчи палла деб 1988 йил 31 декабрни белгилаш мумкин.
Отасини олиб кетишганидан бери, ўттиз биринчи декабр, насарий ҳисобидаги янги йил кечаси
Асадбек учун мотам тусини олган эди. Улғайиб, уйланиб, бола-чақали бўлганидан кейин ҳам,атрофида одамлар тўпланиб, қудратли кучга айланганидан кейин ҳам йилнинг сўнгги кунида
ёлғиз қолар эди. Бу куни уни ҳеч ким безовта қилмасди. Аниқроқ айтсак, бу куни унга биров
юрак ютиб бетлай олмасди. Бу куни у энг муҳим ишларини ҳам четга йиғиштирарди.
Олди пешайвон, икки хонали ўша эски уйига бориб, чироқларни ёқмай, танчага чўғ ташламай
тонг оттирарди. Янги йил кечаси унинг энг сара, энг содиқ тўрт йигити учун ҳам ҳаром эди.
Уларнинг иккиси кўчанинг у бошида, иккиси бу бошида сергак турарди. Шу тун қор тугул тош
ёғса ҳам, совуқ минг даражага чиқиб кетса ҳам бу ҳол ўзгармас эди.
...Асад ўша кеч отасининг айтганини бажармади — қўшниси Жалилларникига чиқмади.
Назарида ҳалиги одамлар ҳазиллашгандай, дам ўтмай отаси қайтиб келадигандай туюлди...
Ана, кўча эшик «ғийт» этиб очилди. Ана, дадаси ҳалиги икки киши билан бирга кулиб кириб
келди. «Қалайсан, тойчоқ! Менинг ўғлим азамат, ҳеч нарсадан қўрқмайди, десам, булар
ишонишмай, мен билан гаров ўйнашган эди. Синаб кўриб ютқизишганини тан олишди.
Қойилман сенга, уларни бопладинг!» Шундай деб дадаси уни ўпди... Кўча эшигига илҳақ
тикилиб ўтирганида кўзига кўриндими ё бир зумгина мудроқ енгган чоғида ширин туш кўрдими
— фарқлай олмади. Ҳар ҳолда дадасининг қайтишига қаттиқ ишонди. Танча совуди. Чироқни
ёқмади. Қўрқмади. Ишонч қўрқувдан устун келди. Нигоҳи қоронғилик бағрини титиб,
тимирскиланиб кезди. Ой кўтарилгач, ҳовлини қоплаган қор оппоқ оқариб атрофни ёритди. Ой
нури синган кўзи ўрнига қоғоз қопланган дераза орқали уйга ҳам кирди.
Кўча эшик эрталабгача қилт этмади. Дадасининг кетиши ҳазил эмас, чинга айланаётган дамда
кўча эшик очилди. «Дадам!» У ирғиб ўрнидан турди-ю, эшик оғзида ошнаси Жалилни кўриб,
ўша заҳоти жойида қотди. Жалил ҳовлига кириб, бир-икки қадам босгач, тўхтаб атрофга
аланглади. Унинг бунақа одати йўқ эди. Тўғри уйга кириб келаверарди. Ҳозир эса бир нарсадан
қўрқиб тўхтади.
— Асад!
Жалил ҳовлига кириши билан шундай деб бақириб қўйиб, уйга қараб юрарди. Бу сафар паст
овозда, бировни чўчитиб юборишдан қўрққандай аста чақирди. Жавобни кутди. Сўнг яна ўша
овозда «Асад», деб қўйди.
Асадбек ўртоғини кўриб йиғлаб юборай деди. Баданидан ўтган совуқни ҳам энди сезди. Қўрқув
ҳам энди исканжага олди.
Жалил яна чақирди. Жавоб бўлмагач, изига қайтмоқ учун ўгирилди. Шунда Асадбек
жонҳолатда «Жалил!» деб бақирди-да, ҳовлига отилди. Жалил ранглари оқарган, кўзлари
киртайган, кўкарган лаблари титраётган ўртоғини кўриб бақрайиб қолди. Кейин югуриб келдида, қўлларини ушлади.
— Совқотдингми? — деди соддалик билан.
Асадбекнинг кўзларидан тирқираб ёш чиқди. Ҳўнграб юбормаслик учун пастки лабини қаттиқ
тишлади. Ўзидан каттароқ ёки зўрроқ боладан калтак еса ёхуд ўйин чоғи йиқилиб у ер-бу ери
оғриса йиғлаб юборарди. Кузда бирданига ўн еттита ёнғоқни ютқизганида ҳам аламидан
йиғлаб юборувди. Ҳозир ўзини йиғидан тутди. Вужудида ўзи ҳам англамаган куч уйғониб
ундаги йиғини бўғди. Ҳозир дадасини олиб кетганларини, янги йил кечаси қоронғи, совуқ уйда
бир ўзи ўтирганини айтиб йиғласа ҳам ўртоғи айбламасди, калака ҳам қилмасди. Бу ҳолатни у
кейин, улғайган чоғларида кўп эслади. Йиғини бўға олган қандай куч экан, деб ўйлади. Аммо
ўйлаб ўйига ета олмади. Бу ғойиб кучи уни фақат йиғидан тўхтатмай, ожизлигини ҳам енгган,
сирли қудрат ҳам берган эди. Ўша онда у мутелик кишанини ўзи билмаган ҳолда парчалаган
эди. Шу билан бирга инсон боласига хос энг покиза туйғуларни қувган ҳам эди. Қоронғи кечада
унга қўрқув яқинлашмади, лекин митти юрагига ёвузлик тухум қўйди. Ёвузликнинг биринчи
овозини ўртоғи Жалил эшитди:
— Уларни ўлдираман!..
Титроқ, йиғи аралаш овозда айтилган бу сўзни эшитиб, Жалил қўрқиб кетди. Кўчада
жанжаллашиб қолишганида «қараб тур, ўлдираман сени» деб кўп марта айтишган. Ўлдиришқанақа бўлишини билишмас, шу боис ҳам бу пўписадан чўчишмас эди. Аммо Асадбекнинг
лабидан учган ҳозирги сўзлар... Булар пўписа эмас, амалга ошиши ҳақ бўлган ҳукм эди...
Ўшандан бери янги йилнинг биринчи куни Жалил бу хонадонга киради. Асадбекнинг онаси
вафот этган йили ўттиз биринчи декабр оқшомида чиққан эди, «мени холи қўй», деб изига
қайтарди.949 йилнинг 31 декабри Асадбекка «ҳаёт бешафқат, ҳаёт нақ урушнинг ўзи, оғзингни очиб
лалайганинг — ўлганинг», деган ҳақиқатни ойдин қилиб берган эди. Ўша куни у урушга кирган
эди. Орадан йиллар ўтиб, урушда мутлақ ғолиб бўлдим, деган тўхтамга келиб эди. Ғалабасига
ишонган эди. Кутилмаганда мутлақ ғолиб эмаслиги маълум бўлиб қолди.
Икки кун бурун қизи ўқишга кетди-ю, қайтмади. Йигитлари шаҳарнинг тити-питини чиқариб
ҳам топишолмади. Қиз ўқишда бўлган, танаффусдан сўнг эса дарсга қайтмаган. Ота-онадан
хафа бўлиб ёки бирон кўнгил қўйган йигити билан қочди, деган фараз Асадбек учун беҳуда
эди. Асадбек ғанимлари учун тошбағир, фарзандлари учун ғоят меҳрибон эди. Аммо меҳрнинг
чегарасини билар, болаларини эркалатмасди. Шу боис қизнинг енгилтаклик билан қадам
босишига ишонмасди.
Ғанимлари билан ҳар кун, ҳар соат олишувчи, ҳар дақиқа бирор фалокат рўй бериши
мумкинлигини ҳисобда тутиб яшовчи одам нохуш дамларда тез фикрлаш, тез хулоса
чиқаришга одатланади. Асадбек ҳам тезда бир тўхтамга келди: унинг ҳокимлиги туздан
ясалган қаср экан. Ёмғир ёққан маҳали қасрнинг эриб битишини ҳисобда тутмаган экан.
Қизининг ўғирланиши (айнан ўғирланганига Асадбек шубҳа қилмайди) ана шу ёмғирдан нишон
эди. Қизининг ўғирланиши яна бир нарсадан — шаҳарда янги тўда пайдо бўлганидан ҳам дарак
эди. Асадбек фақат шаҳардаги эмас, бутун ўлкадаги йирик тўдаларни билади. Барча
тўдабошилар «Асадбек!» деганда унинг ҳурматини жойига қўйишади. Айримлар эса қўрқувдан
зир титрашади ҳам. Асадбекка қарши бирор иш қилиш у ёқда турсин, шаънига мос
келмайдиган хунукроқ сўз айтишдан ҳам чўчишади. Уларга «худо бор», десангиз, ишонишмас,
лекин «деворнинг қулоғи бор», десангиз, ишонишади. Уларнинг назарида дарахтларнинг,
ҳатто ўт-ўланларнинг ҳам қулоғи бор. Тилдан учган ҳар бир ножўя сўз Асадбекка етиб
боришини билишади. Улар Садирқиморбозга ўхшаб ўлим топишдан қўрқишади...
...Садирқиморбоз водийда бели бақувват йигитлардан эди. Бир кечада бир ярим миллион ютиб
олиб, катта зиёфат берди. Шунда манманлиги тутдими ё ажал тилини қичитдими:
«Асадбекларинг менга қуллуқ қилиб келсин. Истасам, олдига бир бурда нон қўяман, истасам,
суяк ташлайман», деб юборди. Садирқиморбоз бу сўзларни кайфнинг кучи билан айтди-ю,
унутди. Икки кундан кейин кўчаларида асфалт босадиган машиналар, эгнига пушти камзул
кийган ишчилар пайдо бўлишди. Ўтган ҳафта у ижроқўм раҳбаридан бирига «бизнинг кўчага
ҳам сон битадими ё йўқми», деган эди. Кўчадаги ҳаракатни кўриб, «бизнинг гапимиз ҳам ерда
қолмайдиган бўлибди», деб ғурурланиб қўйди. Қўни-қўшнилар «пулнинг кучи шу-да, қиморбоз
бўлмаганида кўчамизга ит ҳам, бит ҳам қарамас эди», дейишди. Узун кўча икки кунда
асфалтланди. Ўша кундан эътиборан қиморбоз ҳам кўринмай қолди. Қиморбоз «сафар»га
кетса, бир-икки ойсиз қайтмас эди. Буни қўни-қўшнилар ҳам билишарди. Лекин бу гал бешолти кундан кейинроқ «қиморбоз ҳеч ерда йўқмиш», деган мишмишлар тарқаб қолди. Ўн
кундан кейин эса Садирқиморбознинг уйи сотиладиган бўлди. Унинг хотини уйга харидор
чиқишини ҳам кутмай: «Садир акамлар катта шаҳардан жой олибдилар», деб кўч-кўронини
юклаб жўнаб кетди. Ҳамшираликка ўқиб, турмушга чиққунича бир йилгина ишлаган аёлнинг
катта шаҳардаги жиннихонага бошлиқ бўлиб қолганини эшитган қўни-қўшнилар ҳайратдан ёқа
ушлашди. Айримлар «пулнинг кучи шу-да», деб қўйишди. Шу кўчадан кўп қатнайдиган
аравакашлар қиморбознинг уйига яқинлашганда отларининг ҳуркишидан бир нимани сезишдию, аммо «астағфируллоҳ!» деб қўйишдан нарига ўтишмади. Ҳаммага ҳам жон ширин-да!
Асадбекни билганларга шу воқеанинг ўзиёқ кифоя эди. Унинг қудратига ишонқирамай
турганлар ҳам таъзим қиладиган бўлишди. Чунки Асадбек манмансираган ғанимдан буатрофлар учун бутунлай янгича бўлган, ғоятда ваҳший тарзда ўч олган эди.
Шундай экан, Асадбекка ким қўл кўтара олиши мумкин? Қўл кўтарганда ҳам пичоқни дуч
келган жойга эмас, юракни мўлжаллаб урибди. Асадбек ҳар бир тўданинг имконияти, иш
усулини фикр ойнасидан ўтказиб, «йўқ, улар журъат этишолмайди», деган қарорга келди.
Бу иш тасодифан рўй берган эмас. Пухта ўйланган. Узоқ вақт пайт пойланган. Балки ғанимга
Асадбекнинг яқинларидан бири ёрдам бергандир? Қиз куппа-кундуз куни, кўпчилик орасидан
ўғирланган. Демак, қизи кўчага чиқиб, машинага қадар ҳам ўзи юриб борган. Қизи танимаган
одамнинг орқасидан юриб бормайди.Қизининг дугонаси ҳам ном-нишонсиз йўқолгани маълум
бўлгач, Асадбекка калаванинг бир учи кўрингандай эди. Ана шунда Асадбек кейинги бир йил
ичида қамоқдан қайтганлар билан қизиқди.Элчиннинг ҳам қайтганини билиб ўйланиб қолди:
«Орадан ўн йил ўтибдими? Икки ойдан бери нима қилиб юрибди экан, нима учун менга рўпара
келмади? Отувдан олиб қолганимни аниқ билади. Била туриб келмагани қизиқ...» Асадбек
йигитларига Элчинни, қамоқдан қайтган яна беш одамни қаттиқ назорат остига олишни
тайинлади.
Кўнгли нотинч бўлганига қарамай, ўттиз биринчи декабр куни эски уйига қараб кетди.
Асрдан ўтиб, шомга яқинлашган пайтда кўча эшиги очилиб, хотини кўринди.
Дадаси ҳам худди шу пайтда кириб келган эди. У эшикни шарт очиб, ичкари кириб, «тойчоқ!»
деб суюнчилаган эди... Хотини эса эшикни оҳиста, худди синдириб қўйишдан авайлагандай
очди. Ҳовлига ҳорғин-ҳорғин қадам ташлаб кириб келди.
Дадаси кўринганида болалигига бориб, ёт кишиларни бир нафасгина унутиб, ирғиб ўрнидан
турган эди.
Хотини кўринганда эса... тош қотди. Иссиқ жон оёқ-қўлларини тарк этиб, баданига совуқлик
югурди. Дастлаб хаёлига «қизим топилибди!» деган хушхабар келди. Аммо бу фикр умри яшин
умридан ҳам қисқа бўлди. «Шум хабар келтирган!» — шу фикр унинг танасидан жонни қувиб
чиқара бошлади.
Манзура — эрининг кўзига бирон марта бўлсин тик қарамаган, бирон марта бўлсин ишига
аралашмаган, «нима қиляпсиз, пулни қаердан топяпсиз» демаган, «вазифам эримни суйиберкалаш, бола туғиб бериш, уйни саришта тутишдангина иборат» деб билган аёл ёстиқдоши
учун муқаддас бўлган бу кунда уни бежиз безовта қилмас эди.
Кўча эшикдан айвонгача ўн беш қадам, айвон икки қадам. Асадбекнинг назарида Манзура бу
йўлни бир неча соатда босиб ўтгандай бўлди. Аввалига «тезроқ юр!» деб бақириб бермоқчи
эди. Аммо совуқ хабарни бир сония бўлса-да, кечроқ эшитганим маъқул, деган яширин ўй
бунга йўл қўймади.
Манзура остона хатлаб қадам қўйишга журъат этмай, эрига бақрайиб қараб қолди. Унинг
қарашида изтиробдан кўра қўрқув зоҳир эди. Асадбек у билан салкам ўттиз йил бирга умр
кўриб, бирон марта урмаган, сўкмаган эди. Шунга қарамай хотини ундан қўрқарди.
Одамлардан Асадбекнинг ёвузлиги ҳақидаги гапларни эшитиб юрак олдирган десак, бу
овозалар кейинроқ чиқди. Асадбек чимилдиққа кириб келганида унинг кўзидаги ўтни кўргану
юраги шув этиб кетганди. Ҳолбуки, у дамда Асадбек кўзида ёвузлик эмас, куёвлардагина
бўладиган ҳирс ўти мавжуд эди.
Манзуранинг отаси баджаҳлроқ эди. Онаси эса ҳуда-беҳудага калтак тушиб қолишига кўникиб
кетганди. Эр зоти хотинини мана шундай ураверади, деган тушунча Манзура онгига сингиб
кетган, шу боис эрининг бир кунмас-бир кун қаттиқ дўппослаб қолишидан қўрқиб яшарди. У
баъзида ўзича: «Бунақа қўрқиб кутгандан уриб юборганлари минг марта яхши эди. Калтак еб
ўладиган бўлса, онам аллақачон ўлиб кетардилар», деб қўярди.
Асадбек хотинини беҳад ҳурмат қилади, бошига кўтариб юради, десам, сизни алдаган бўламан.
Асадбекка муҳаббат бегона, десам, сиз ишонинг. Ҳаётдан аламзада юрак кўзлари ёвузлик
пардасида тўсилган, муҳаббат отлиғ покиза фазилат бундай биқиқ ва қоронғи бўшлиқда яшай
олмас эди. Лекин шунга қарамай, хотинига бир буюм ёки ўйинчоқ сифатида ҳам қарамас,Манзуранинг айрим қилиқлари, ишлари ёқмаганда ҳам қаттиқ гапирмас эди. Манзуранинг
ҳатто «овқат тайёр» дейишга қўрқиб туришидан аччиқланиб, «болаларни ўзингга ўхшатиб
муте қилиб қўйма» дерди.
Сезиб турибман. Сиз бу гапларимга унчалик ишонмадингиз. Одамни ўлимга ҳукм этганида
юраги жиз этиб қўймайдиган Асадбекнинг уйда мусулмоншева бўлиши сиз учун ғалати
туюлиши мумкин. Лекин мен сизга Асадбекнинг онаси ҳақида ҳали сўзлаганим йўқ. Тўнғич
фарзанди эмаклай бошлаганида эрини урушга кузатган, икки ойдан сўнг қора хат олганига
қарамай, беш йил йўлга кўз тиккан, оғзим ошга етди деганда эса боши тошга теккан, иккинчи
ўғлини туғиб чиққанида эрининг қамалганини эшитган, сўнг «дада» деб тили чиққан
Самандарнинг ўпкасини совуққа олдириб, Эгамга топширган, ҳар саҳар туриб, самовар қўйиб
эрини кутган мушфиқ аёл ҳақида кейинроқ сўз очаман. Қани, айтинг-чи, онасининг дардли
ҳаётини кўриб улғайган одам аёлга қўл кўтариши ёки ҳақорат қилиши мумкинми? Шунинг учун
ҳам Садирқиморбознинг хотинини ёлғиз ташлаб қўймади, шунинг учун ҳам Ноилага пичоқ
санчган йигитни сургун қилиб юборди, десам ишонарсиз? Ҳозир бу гапларнинг ўрни эмас.
Ҳозир Асадбекнинг эски ҳовлисидамиз. Асадбекнинг ўзи нимқоронғи уйда, хотини эса остонада
турибди.
Асадбек остонада туриб қолган хотинига «ишқилиб хушхабар айтсин» деган илинжда тикилди.
«Тезроқ гапир!»— деди ички бир ҳайқириқ, «Йўқ, индамай турсин!»— деди бошқа бир овоз.
Эр-хотиннинг бир-бирига унсиз тикилиб туриши уч-тўрт нафас давом этди. Аммо Асадбекнинг
назарида сониялар соатлар каби кечди. Беихтиёр: «Гапир!»— деди. Бироқ, овозини ўзи ҳам
эшитмади. Ҳатто тили ҳам музлаб қолгандай ғўдиранди. Манзурага бу овоз ғойибдан
эшитилгандай бўлди. Гапиришга мадор тополмай ютинди.
Асадбек ўзини қўлга олишга ҳаракат қилди:
— Топилдими?
Манзура «ҳа» дегандай бош ирғаб, йиғлаб юборди.
— Тирикми?
Асадбек нима учун бундай деб сўраганини ўзи ҳам билмади.
— Худога шукр, тирик...— Манзура шундай деб лабини тишлади.
Шу сўз Асадбекка жонини қайтариб берди. Шарт ўрнидан туриб хотинига яқинлашди-да, уни
икки елкасидан тутиб, силкиди:
— Унда нимага йиғлайсан, нимага ваҳима қиласан?
Манзура бошини эгиб, йиғлаб юборди. Асадбек, шу пайтгача хотинини чертмаган одам, тарсаки
қўйганини ўзи ҳам сезмай қолди.
— Гапир, деяпман!
Ўзини қўлга олиш учун Манзурага шу тарсаки кифоя эди.
— Менгина ўлай... қизингиз... айтолмайман, дадаси...
— Гапир, худди бўғиб ташлайман, — Асадбекнинг овози таҳдидли, бу шунчаки бир пўписага
ўхшамас эди.
— Қизингизни бир аҳволда ташлаб кетишди...
Асадбек нима гаплигига тушунди. «Бундан кўра ўлдиришгани яхши эди,— деди ўзига ўзи, — бу
шунчаки тасодиф эмас. Ким бўлса ҳам мени ўтмас пичоқ билан сўйди. Ўла-ўлгунимча ит
азобини тотишимни истаган одам қилган бу ишни. Ўч олишни биларкан. Мени ўлдириб кета
қолганда лаззат ололмасди. Энди азобда тўлғонишимни кўриб, лаззатланмоқчи... Йў-ўқ...
чучварани хом санабди. Лаззатлана олмайди. Мен ўзим юрагимни суғуриб олиб чайнаб
ташлашим мумкин, лекин у кўзларимда азоб учқунини кўрмайди. Бу мени жангга чақирдими,
демак, курашаман!!»
— Унингни ўчир! — деди Асадбек дағал овозда. — Уйга бор, овозингни чиқарма. Битта-яримтасўраса... аммасиникида эди, де.
— Вой...— Манзура эрига ажабланиб қаради. — Аммаси йўқ-ку?
— Ҳе ношуд, — Асадбек шундай деб ғижинди. «Бу лалайган хотин эплаб бир баҳона
тополмаса...» — аммаси бўлмаса... кўчада машина сал туртиб кетибди, де, касалхонада экан,
де.. Бор... Тўхта, ким билан келдинг?
— Жамшид билан.
— Сени ташлаб, Жалилни олиб келсин.
Жалил ҳозир шаҳарнинг кунчиқар томонидаги кўпқават уйда туради. Укалари улғайиб, сиқилиб
қолишгач, Асадбек шаҳар ижроқўмига биргина имо билан тўғрилаб берганини ўзи билмайди.
Ишхонадагиларим лутф кўрсатишди деб қувониб юрибди. Асадбек шаҳар марказидан, ғиштли
уйлардан олиб бериши мумкин эди. Бу ҳолда Жалил дарров сергакланиб, ҳомийси ким
эканлигини англаб қолар ва бу марҳаматдан, шубҳасиз, воз кечарди. Қайси бир ўзбек
ишчисига шаҳар марказидаги ғиштли уйдан насиб этибди — Жалилнинг бунақа икирчикирларга фаҳми етади.
Жалил шом чоғи кириб келди. Асадбек қоронғи уйда, писиллаган танчада қунишиб ўтирарди.
Дўстининг саломига жавобан бир қараб қўйиб, лом-мим демай ўтирган ерида қўл узатди.
Жалил Асадбек йўқлаётганини эшитибоқ нохуш воқеа юз берганини сезган, «Нимага? Нима
бўлди?» деб ўтирмай, норин тўғрашни ҳам йиғиштириб, чаққон отланган эди. Ошнасининг
қунишиб ўтирганини кўриб, хунук воқеа юз берганига ишонч ҳосил қилди. Шу сабабли ҳам
Асадбекдан ранжимади. Бошқа пайт бўлганида «Азроилнинг қавмидан бўлсанг ўзингга, мен
билан одамга ўхшаб сўраш!» деб бобиллаб берарди. Асадбекка бу ёруғ оламда шу Жалил бас
келиб тик гапира олади. Жалил кези келса отасини ҳам аямайдиган, гапирганда ҳам ҳамиша
баланд пардада оладиган тоифадан. Бурни бир оз пучуқ, юзи думалоқдан келган, қалин қора
қошли бу одам хунук кўринса-да, бежирим бурун, бежирим лаб, бежирим юзли одамларга
нисбатан истаралироқ эди. Лекин у Асадбекка яқин бўлгани учун аъёнлар ҳам астойдил уни
ҳурмат қилишади, десак адашамиз. Ҳурматнинг сабаби бошқа: ҳаётнинг қалтис ўйинларида
иштирок этаётган, ҳамиша тиғ устида юриб, эртага кимнинг қаҳрига учраши-ю, кимнинг
фатвоси, кимнинг қўли билан умрларига нуқта қўйилишини билмай ҳамиша хатарда яшайдиган
аъёнлар бу беғубор одамнинг рост гапларини эшитганларида ўзларини дунё ташвишларидан
бир оз фориғ бўлгандай ҳис этардилар. Аммо Худонинг бу адашган бандалари инсон умри
фақат яхши гаплар учун, яхши ишлар учун берилганини англаб етмас эдилар. Асадбекнинг
юрак кўзини алам, қасос ўти кўр қилган, уларнинг аксари эса мол-дунё, шуҳрат, маишат
илинжида ожиз эдилар. Жалил буни билгани учун ҳам уларни аямас эди. Тўғри, баъзан у
қуюшқондан чиқади. Уларнинг, ҳатто Асадбекнинг ҳам ҳамиятига тегади. Шундай бўлса-да, уни
кечиришади. Бошқа одам Жалилнинг тилидан учган гапларни айтиб юборсами — ҳукм тайин.
Аммо Жалил бу даврада, ўз ибораси билан айтганда «шайтонсарой»да, мозий ёдгорхонасининг
қирилиб кетаётган покизалик рамзи сифатида сақланувчи анжоми каби асралади.
Асадбек кўпинча, дам хурсандчилигида, дам кўнглига қил сиғмай қолганида Жалилни
йўқлатарди. Йўқлов борганда у «хўжайинингнинг кайфияти қандоқ?» деб сўрайди. «Аъло»
деган жавобни эшитса, «мени кўрмоқчи бўлса, ўзи келсин» дейди. «Чатоқ» дейилса, «Сен
кетавер, мени онам машинада туғмаган, автобусда бораман», деб йўлга отланади. Асадбекнинг
бугун — 31 декабрда чақиртиргани уни ҳам ажаблантирди, ҳам бир оз ташвишга солди. Шу
сабабли юборилган машинага ўтириб келаверди.
— Ҳа, укам, тинчликми? — деди Жалил, фотиҳа ўқилгач.
Асадбек аста «ҳа» деб бош ирғаб қўйди. У Жалилни чақиртиришга чақиртириб, гапни нимадан
бошлашни билмай гаранг ўтирарди. У дардини фақат шу ошнасига айта оларди. Уни шунинг
учун ҳам чақиртирган эди. Ғанимлар қизининг эмас, ўзининг номусини булғаганини англагани
учун ҳам дардини айтиш оғир эди.
Ташқарида қор бўлмагани, ой кўтарилмагани учун атроф тезда зимистонга айланди.— Самандар ўлмаганида қирққа қадам қўярди, — деди Асадбек, ҳорғин овозда. Жалил бу
ҳорғинлик замирида титроқ ҳам сезди. Жуда кўп йиллардан бери ошнасини бу ҳолда кўрмаган
эди. Шу сабабли дарров жавоб қайтаришга сўз тополмади.
— Ҳа, энди... умри калта экан... Ҳур кетди, — деди.
— Бу оламда на акам бор, на укам... ёлғизман...
— Гапинг уйингдан ҳам совуқ, а? Одам ҳам ёлғиз бўларканми? Фақат Худо якка! Сенинг болачақанг бор, акам йўқ дейсан, мен кимман, катта холангнинг эриманми?
Ярим пўписа, ярим ҳазил оҳангидаги бу гап орадаги совуқликни пича кўтаргандай бўлди.
— Акамсан, сен акамсан...— деди Асадбек ўзини жилмайишга мажбур қилиб. Лекин бу ҳазин
жилмайишини қоронғилик ютиб юборди — Жалил ҳам кўрмади. — Самандар тирик бўлганида...
— Тўхта! Гапни чайнама. — Жалил унинг тиззасига шап этиб урди. — Дипломим бўлмаса ҳам
миям ишлаб туради. Ўзингни қийнама, бўладиган гапдан гапир. Самандарни Худо раҳмат
қилсин. Сен билан мен бир қоп-бир қоп гуноҳни орқалаб борамиз у ёққа. Самандар эса бегуноҳ
кетди. Бу дунёнинг ғалваларини кўрмай кетди. Худонинг суйган бандаси экан. Энди у дунёда
ҳуру ғилмонлар билан айшини суриб юргандир.
Жалилнинг баланд овозда айтган бу гаплари Асадбекка қувват бергандай сергаклантирди.
Ўзидан ўзи нафратланди. «Бу қанақаси, мишиқи боладай пинғиллаб қолдимми? Энди унга кўз
ёши қилайми? У мени юпатсинми? «Қўявер, бунақалар кўп ҳозир» дейдими ё «Сен бирга
бўлган қизларнинг ҳам ота-онаси шундай куйгандир» дейдими? Мен... чарчабман... кучдан
қолибман... Бу яхшиликка олиб бормайди. Менга қарши уруш очдилар... Мен эса пинғиллаб
ўтирибман...»
— Жалил, — бу сафар Асадбекнинг овози дадилроқ янгради, — сен кетавер.
Жалил «нимага чақирдингу нимага ҳайдаяпсан?» демади. Тушунди шекилли. Индамай ўрнидан
турди.
— Машина кутиб турибди, — деди Асадбек.
— Ойим мени машинада туғмаганлар. Беш тийин тўласам, ғирр этиб олиб бориб қўяди.
— Эрталаб келиб, овора бўлиб ўтирма.
— Ўзинг биласан.
Асадбек ўрнидан туриб, уни кузатиб чиқди. Муюлишга қадар бирга борди. Жалил хайрлашиб,
қўналға томон юргач, Асадбек олча дарахти панасида тўхтаб турган кўк «Жигули»га
яқинлашди. Эшик очилиб, жингалак сочли йигит тушди.
— Элчин деган отарчини ернинг тагидан бўлса ҳам топиб келларинг.
Асадбек шундай деб йўлида кетаверди. Бу ҳолат ташқаридан кузатган кишига гўё жингалак
сочли салом бергану у алик олиб ўтгандай туюлиши мумкин. Асадбек уч қадам қўймай кўк
«Жигули»нинг мотори ўт олиб, жойидан худди пойгачи машинадай учиб қўзғолди.
Элчин ёнбошлаган ҳолда телевизор томоша қиларди. Кўзи телевизорда, хаёли эса ўзга
томонда эди. Қамоқдан қайтганига икки ой бўляпти. Қамоқнинг дастлабки кунлари, ойлари зах
ҳужраларга, сассиқ баракларга кўникиши қанчалик оғир кечган бўлса, уйга қайтгач, шинам
хоналарга, юмшоқ ўриндиқларга ўрганиш шунчалик оғир бўлди. Тўғри, юмшоқ ўриндиқда тан
роҳатланади, аммо руҳи тиканаклар узра ётгандай азобда.
Бу уйда ўн йил бўлмади. Ноиласи ўн йилдан бери бу уйда нафас олмайди, юрмайди, ширин
кулгиси, пичирлаб айтувчи эҳтиросли сўзлари эшитилмайди. Қамоқнинг биринчи йиллари у
Ноиласи билан бирга эди. «Марҳумни сўнгги марта қай ҳолда кўрсанг, уни шу ҳолда хаёлингга
муҳрлайсан. Марҳум сенга кулиб қараган бўлса, умринг бўйи уни шу ҳолда тасаввур этасан...»
дейдилар. Чиндан ҳам аввалига кўзлари юмуқ Ноила билан суҳбатлашарди. Кейинроққа бориб
хаёлидаги Ноиласи кўзларини очди. Лекин бу Элчин суйган кулиб турувчи кўзлар эмасди. Бу
нигоҳда «Гуноҳим нима эди?» деган ажабланиш зоҳир эди. Элчин бу савол назарига жавобберишга мажбур эди. Ўзини, фақат ўзини айблаб жавоблар қайтарар, бироқ, Ноиланинг
ажабланган нигоҳи бундан таскин топмасди. Мана шу ҳолат, шу нигоҳ таъқиби Элчин учун
олий жазодан баттар эди.
Учқудуқ қуёшида жизғанаги чиқиб кетай деганда ҳам, Сибир ўрмонларидаги қаҳратон қишнинг
совуқ нафасларида музлаб қолай деганида ҳам бунчалар азобланмас эди. Руҳ азобини
душманингга ҳам раво кўрмасин экан.
Оқловчи сўнгги суҳбатда «яхши одамлар орага тушиб сизни отувдан олиб қолишди.
Гиёҳвандлик, қотиллик олий жазога лойиқ эди. Сиз менга эмас, ўша одамларга қуллуқ қилинг»,
деганди. Элчин, руҳи қиймаланган кезлари, «яхши одамлар»нинг «марҳамати»ни эслади. Бу
«марҳамат» уни азоблардан ҳалос қилмай, балки бир умрлик жабру жафоларга ҳукм қилганини
англаб етди. Шунда «Пичоқни суғуриб ўз юрагимга санчмайманми!» деган ўйда афсус чекди.
Қамоқ муддати яримлаганда Ноиланинг нигоҳидаги «Гуноҳим нима эди?» деган савол «Ўч
олинг!» деган ундов билан алмашди. Ўч олиш фикри унда ўша мудҳиш куннинг эртасигаёқ
туғилган бўлса-да, «мен бир кучсиз ашулачи бўлсам, улар бақувват бир тўда, қўлимдан нима
келарди?» деб бечоралигидан куярди. Қамоқда турли тақдирли, турли феъл-атворли
одамларни кўргач, «Мен ҳам эркакман. Уларга бас кела оламан!» деган ишонч туғила борди.
Элчин қамоқдан шу ишонч билан қайтди.
Қамоқ азоби тугаб, руҳий азоб хуруж қилганини уйга келибоқ ҳис қилди. Озодликнинг
бунчалик беаёв кечишини у тасаввур этмаган эди. Биринчи тунни худди жиннидай алаҳсираб
ўтказди. Кейинги тун яримламай, кўчага чиқиб кетди. Кўчаларда тентиради. Эрталаб уйига
қайтиб, ўзини лаънатлади: «Ноиланинг руҳи мени бу уйда ўн йил кутган эди. Мен уни ёлғиз
ташлаб, кўчага қочдим. Ноиламнинг руҳидан қўрқиб қочдим-а?! Ўзимни эркак деб юрибманми,
ҳали?!»
Агар кўкрагида қасос ўти бўлмаганида бу руҳий азоблар уни эзиб ташларди. Вужуди уч-тўрт
кун мобайнида жанггоҳга айланди. Бир томондан хотира изидан эргашувчи руҳий кечинмалар
уни эзишга чоғланади, иккинчи томондан эса қасос ўти аланга олиб бу кечинмаларни қувишга
ҳаракат қилади. Алқисса, қасос ўти ғолиб чиқиб, у қаддини ростлашга муваффақ бўлди.
Қасос олишнинг турлари кўп. Қамоқдан чиққан куниёқ «яхши одам»ларнинг бирини ёки бир
қанчасини сўйиб ташлаши ёки уйларига ўт қўйиши мумкин эди. Лекин бу осон йўл Элчинга
маъқул тушмади. У ниҳоятда узун, ниҳоятда хатарли йўлни танлади. Элчин «яхши одамлар»
тўдасига кириши шарт эди. Шу ниятда қамоқдан чиққан куниёқ уларнинг оёқларига бош урса
олам гулистон бўларди. Лекин у бундай ҳам қилмади. Янада бошқа йўл тутди. Хатар
кўчасининг эшигини очиб биринчи қадамини қўйди. Энди «яхши одамлар»нинг ўзи чорлайди.
Элчин бу чорлов икки-уч кун орасида бўлар деб ўйлаган эди. Бироқ, янги йил киришига ярим
соат қолганида Асадбекдан элчи келиши унинг учун кутилмаган ҳол бўлди.
Жингалак сочли йигит — Жамшид гапдан кўра ишни маъқул кўрадиган йигит эди. У билан ўн
кун туриб, бирга юриб тўрттагина гап сўрасангиз, ҳушига келса иккитасига жавоб қайтарар,
хоҳламаса шу иккита гап ҳам йўқ эди. Индамас бу йигитни кузата туриб, ёрилиб кетмаётганига
ажабланасиз. Бунинг ёшидаги йигитлар ўйнаб-куладилар, аския қиладилар. Жамшиднинг
кулганини кўрганман деган одам дунёда йўқдир-ов. Лекин унинг жилмайганини кўриш
шарафига муяссар бўлган бахтиёрлар бор. Бунга ишонинг. Камгаплик ҳеч замонда, ҳеч ерда
фожиа саналмаган, балки фазилат ҳисобланган. Шундай экан, сиз ҳам асардаги янги
танишингиз Жамшиднинг камгаплигини асосий фазилат деб билаверинг. Бир воқеа сабаб
бўлиб меҳр, лутф, ҳаё каби тушунчаларнинг яқинига ҳам йўламай қўйган бу йигитдан ўзга
фазилат қидириб овора бўлмайлик. Ҳа, дарвоқе, садоқатни унутибмиз. У Асадбекка садоқатли
эди. У ўша воқеадан кейин кучли, шафқатсиз одамларни яхши кўриб қолган. Асадбек унинг
назарида энг кучли одам. Гарчи ундаги садоқат бизнинг назаримизда яхшиликка эмас, зулмга
хизмат қилса-да, ўзига хос фазилат деб қабул қилишимиз мумкин.
Элчин бу йигитни зимдан биларди. Қамалмасидан илгари Асадбек хонадонида бўлганида унибир неча бор кўрган. Шу сабабли Жамшидни дарров таниди. Жамшид ўзбекларга хос лутф
билан салом бериб, «Сиз фалончи акамисиз?» «Сизни фалончи акам йўқлаяптилар» деб латта
чайнашни ёқтирмас эди. Эшик қия очилиб, Элчин кўриниши билан «Сизни Бек акам
чақиряптилар» деди-ю, машинаси томон юрди. Элчин унинг феъл-атворини билмагани сабабли
тўнг муомаласидан таажжубланди. Кўнгли ёмонлик юз берганини сезди. «Асадбекка маълум
бўлдими? Ким сотиши мумкин?» Кийинаётганида ҳам, машинага чиқиб ўтирганида ҳам хаёли
шу савол билан банд эди.
Жингалак сочли йигит гапиравермагач, Элчиннинг юраги тошди. Уни гапга солиш учун:
— Чаксам майлими? — деб сўради.
Жамшид йўлдан кўз узмаган ҳолда, «ҳа», деб қўйди.
— Бек акангиз саломатмилар, кўрмаганимга ҳам ўн йил бўлди, — деди Элчин. Жамшид унга
бир қараб олди-ю, индамади. «Демак, аҳвол чатоқ, — деб ўйлади Элчин. — Агар Асадбекка
маълум бўлса... Нимага ҳузурига чақиртирди? Бу йигитга «олиб кел», демай, «ўлдириб кел»
деса иш осонроқ пишарди-ку? Ўн йил аввал ўлимдан олиб қолган эди. Энди нима қилмоқчи?»
Элчин Асадбек салтанатига қарши уруш очганида дадил эди. Ҳозир нима учундир чўчияпти.
Учқудуқда эканида қамоқ аҳлини ётқизиб-турғизадиган маҳбуслар унга озор беришмасди.
Кейинроқ ўзига маълум бўлишича, у «Асадбекнинг одами экан». Бу таъриф Сибирда ҳам уни
қийноқлардан халос этган эди. Тўғри, у ёқларда Асадбек, десангиз биров билмас эди. Лекин
«Ўқилон» кўпчиликка таниқли эди. Элчин умрида ўқилонни кўрмаган, бироқ, ўзи кичкина
бўлган бу илон ўқдай учиб юради, одамга дуч келса товонидан тешиб, миясидан чиқади, деб
эшитганди. Асадбекка «Ўқилон» деб лақаб қўйган одам шуни назарда тутганми?
Элчин овозаси узоқларга кетган ана шу даҳшатли Ўқилонга қарши чиқди. Биринчи қадамини
қўйди. Бу ҳам биринчи, айни чоқда сўнгги қадам бўлиб қолмасмикин?
— Оғайни, танишиб олайлик, исмингиз нима эди?— Элчин бу йигитни аввал яхши танигану шу
дамда исмини унутиб қўйгандай сўради.
Жамшид жавоб бермади. Қараб ҳам қўймади. Элчин: «Тирик бўлсанг билиб оларсан, деганими
бу?» деб ўйлади.
Машина эски шаҳар томон бурилганида Элчиннинг ташвиши ортди. У Асадбекнинг болалиги
ўтган ҳовлини, унинг одатини билар эди. Қоронғи ҳовлига, сўнг қоронғи хонага кирганида
«курагим остига ҳозир пичоқ санчилади» деб кутди. Йўқ, у ўлимдан қўрқмади. Элчин ўлимни
бўйнига олиб, шу йўлга кирган эди. У йўл бошидаёқ панд еганидан, муддаосига ета
олмаганидан аламда. У неча йил қасос ёғида қоврилди. Энди эса... У ўзини қафасга тушиб
қолган қуёндек ҳис этди. Лекин бир неча дақиқадан сўнг эса бу ожизлиги учун ўзини ўзи
лаънатлади.
Элчин кураги остига пичоқ санчилишини кутди. Бунинг ўрнига қоронғиликдан Асадбекнинг
овози келди.
— Ҳа, ҳофиз, эсон-омон чиқиб келдингизми?
Асадбекнинг овозида пичинг ёки таҳдид оҳанги йўқ эди. Элчин бундан енгил тортди. Хавотири
бекор эканини англаб, овоз келган томонга қараб салом берди.
— «Келдим» деб ҳам қўймайсиз-а, ҳофиз, — деди Асадбек саломга алик олиб. — Ҳар ҳолда мен
сизга бегона эмас эдим. Ака-укалигимиз бор эди, а?
Асадбекнинг «сизни отувдан олиб қолган мен бўламан» демоқчи эканини Элчин фаҳмлади.
Кўзи қоронғиликка ўрганиб, уйнинг чап томонида дўппайиб турган танчани, деворга суяниб
ўтирган одам қорасини илғади. Учрашув нима учун қоронғида бўлаётганига тушунмади.
— Қамоқдан қайтган укадан хабар олиш акадан лозим, деб ўйлабман, — деди Элчин гина
оҳангида.
— Келганингизни билганимда учиб борар эдим, — гап оҳангида энди киноя сезилди. Сўнг оҳанг
кескин ўзгарди: — Ҳофиз, чайналмасдан эркакча гаплашайлик. Хотинингизнинг ўлимида
менинг заррача айбим йўқ. Сиз менинг зиёфатларимни гуллатар эдингиз. Сизни йўқотишданмен нима наф кўрарканман? Аксинча, зарар кўрдим. Сиз кимгадир ёқмай қолгансиз. Жаллодни
бизнинг ичимиздан эмас, ўзингизга ўхшаган отарчилар орасидан қидиринг. Бир-бирига сурма
ичириб овозларини бўғадиган отарчиларнинг қўлидан бундан баттар ишлар ҳам келади. Айбни
бўйнингизга олиб, аҳмоқлик қилдингиз.
Чиндан ҳам қотиллик Асадбекнинг ихтиёрисиз содир бўлган ва у айбдорни беаёв жазога
тортган эди. Ҳозир буни айтмай, гуноҳкорни отарчилар ичидан қидириш керак, деб қўя қолди.
Элчин учун Асадбекнинг гаплари янгилик эмас эди. Қамоқда ўтирганида гумонлар кўчаси уни
ҳамкасблари томон ҳам бошлаганди. Тўғри, «фалончи ҳофиз фалончи ашулачининг чойига
сурма қўшиб ичирибди», деган гапларни кўп эшитган. Бироқ, ўз кўзи билан кўрмаган, бундай
воқеага шоҳид бўлмаган. Мана-ман деган ашулачи иккита-учта бўлса шундай қилиши
мумкиндир. Ҳозир кунда бир арава қўшиқчи ёғилаяпти. Микрофонни тумшуғига тираб
кучанади. Овози бор-йўқлигини ҳам билиб бўлмайди. Аммо ҳар бири ўзини зўр ҳофиз деб
фаҳмлайди. Латифа қилишларича, бир тасодиф билан юзта ҳофиз ҳарбийга чақирилибди.
Зобит уларни сафга тизиб «бир чеккадан сананглар» деб буюрибди. Саф бошида тургани
«бир» дебди, иккинчиси «икки» дейиш ўрнига у ҳам «бир» дермиш. Учинчи... қирқинчиси ҳам
«бир» дермиш. Зобит аччиқланиб турганда саф бошидаги унга аста тушунтирибди: «Ўртоқ
бошлиқ, биз ашулачилармиз. Бизда иккинчи деган гап йўқ, ҳаммамиз биринчимиз». Ҳофизлар
майда қабиҳликларни қилар-у, лекин бегуноҳ аёлни зўрлаб, сўнг юрагига пичоқ санчишга
журъат этишолмас. Элчин бунга қаттиқ ишонади. Шу сабабли ҳам Асадбекнинг гапларини
бееътибор эшитди. «Ўша воқеадан олдин одамларингиз мендан бож талаб қилишди. Ҳар ойда
фалон минг сўмдан тўлаб туришим лозим эди. Рад этдим. Шунда ҳазиллашдик, деб мени
зиёфатга олиб боришди. У ерда ҳазиллашиб қимор ўйнадик...» демоқчи ҳам эди, лекин «Тўғри,
улар ҳазиллашишганди» деган жавобни эшитишини билиб, индамади.
— Мендан бир хатолик ўтган: ҳасадгўйларингиз кўплигини ҳисобга олмаганман. Сизни ҳимоя
қилишим керак эди. Бир ашулангиз бор эди:
«Ўйнамаса ким ўзганинг найига,
Шум ният-ла тушадилар пайига!»
Сиз энди ўша найчини қидиряпсиз, биламан. Қидирмаганингизда сизни ўғил бола демас эдим.
Найчи билан... аллақачон ҳисоб-китоб тўғри бўлган. Сиз уни ўйламанг. Сиз... уйландингизми?
— Йўқ.
— Тирикчилик нима бўляпти?
— Ўзбекнинг тўйи бор экан, хор бўлмаймиз.
— Тўйнинг ҳам тўйи бор. Ким айтса бораверсангиз обрўйингиз қолмайди. Сиз энг зўр ашулачи
бўлишингиз керак. Одамлар «хўп» дейишингизга маҳтал бўлиб ҳафталаб остонангизда ётади.
Бу ёғини менга қўйиб беринг. Телевизор, радио фақат сизнинг ашулаларингизни беради.
Шерали-ю, Ғуломларингиз сариқ чақа бўлиб қолади. Сиз ашула айтганингизда Ортиқлар
«амма-холаси ҳаводор» деб этак очиб ўтиради.
— Раҳмат, Бек ака, буларнинг эвазига мен нима қилишим керак? Ҳар ҳолда «ҳисобли дўст
айрилмас», деганлар. Сиз кўп сўрамайсиз, биламан. Нари борса, сизга қул бўлишим керак-да,
а?
Асадбек Элчиндан бунақа игнали гапни эмас, балки самимий миннатдорчилик кутган эди.
Асадбек лоф урмаётган эди, айтганларини албатта рўё қиларди. «Бу отарчи нимасига ишониб
катта кетяпти?» Асадбек бир ғижиниб олди. Кимда-ким зид сўз айтса, у гапини калта қиларди.
Унинг нима ҳукм чиқаргани бир қарашидаёқ аъёнларига маълум бўларди. Асадбекка ботиниб
гап қайтарган одамнинг шўрига шўрва тўкилиши аниқ эди. Элчин буни биларди. Била туриб
беихтиёр ножўя гап айтди, деган гапимга ишониб чалғиманг. Элчин била туриб айтди, бу
гапни. Унинг мақсади Асадбекнинг қанотига кириш эди. Лекин муте бўлиб эмас, қаддини ғоз
тутиб кирмоқчи эди. Ҳозирги марҳаматга жавобан миннатдорчилик билдириш яна мутелик
жандасини кийиш билан баробар бўларди. У ҳолда Асадбекнинг атрофидаги парвона
фоҳишалардан фарқи қолмас эди. Элчин шу учун азоб чекибдими, шу учун пайт пойлабдими,
режа тузибдими?!
Асадбек Элчинни аввал ҳам дурустроқ билмас эди. Элчин Асадбек учун бир қўшиқчи, пул
қистирганда иршайиб қуллуқ қилувчи отарчи эди. Асадбек ман-ман деган ашулачини ҳам одам
қаторига қўшмас эди. Унвони, шуҳрати улуғ ашулачиларни эса кўпчилик олдида мазах
қилишни, камситишни ёқтирарди. Тўйда виқор билан юриб ўртага чиқарди, ашулачига
яқинлашиб чўнтагига қўл соларди. Агар марҳамат қилса иккита юзталикни чиқариб
ашулачининг икки елкасига «погон» қилиб қўярди. Кайфияти чатоқроқ бўлса — ёқасига
қистирарди. Асадбекнинг изидан чиққан бошқалар ҳам фақат юзталик қистирарди. Шунинг
учун ҳам ёқасига пул қистирилган ашулачи ўзини камситилган деб ҳисобламас, балки
«акахон»нинг ҳазиллари деб билиб, иршайган ҳолда таъзим қиларди. Элчин биринчи марта
Асадбекнинг қаҳрига ўшандай ҳолатда дуч келган. Асадбек ёқасига пул қистирмоқчи бўлганида
бўй бермаган эди. Ўша куни енгил жазо олди — икки йигит яхшигина дўппослаб, торини
мажақлаб ташлади.
Асадбек ҳозир ўша воқеани эслади. Эслаб туриб «қамоқда ҳам ақли кирмабди бу
баччағарнинг», деб қўйди.
Қоронғиликни титратиб чиққан Асадбекнинг қаҳрли овози орага тушган бир дамлик сукутни
бузди.
— Менинг қулларим ажиб-бижиб ётибди. Сендан дурустроқ қул ҳам чиқмайди. Сен...
ашулангни билсанг бас. Бошқа ишларга тумшуғингни суқма.
Элчин Асадбекнинг сенсирашига ўтганидан билдики, у ғазаб отига минди.
— Сен мол эмассан. У ёқдан бурнингни оқизиб келмагансан. Тишингни қайраб юрибсан.
— Бек ака...— Элчин «менинг ҳеч қандай ёмон ниятим йўқ», деб гапни чалғитмоқчи эди,
Асадбек йўл бермади.
— Овозингни ўчир! Мен гапиряпман, ҳаддингдан ошма, бола! Сен хотининг ўлдирилганини, у
ёқларда юриб келганингни унут. Аммо Асадбек акангни унутма! Асадбек аканг, Худога шукр,
тирик. Мабодо у ўлиб қолса, ўлигидан ҳам қўрқ. Мен гўримда ҳам тинч ётмайман. Атрофингда
кимлар бор?
Бундай очиқ савдони Элчин кутмаган эди. «Билиб туриб сўраяптими ё тахминан мўлжалга
оляптими? Қизи йўқолганидан кейин йигитлари изғиб ҳид олишган бўлса-чи? Унда нима учун
қизидан гап очмаяпти?» Элчин арқонни узунроқ ташлаш мақсадида ўзини гўлликка солди:
— Ота-онам ўтиб кетишибди, Худо раҳмат қилсин уларни...
— Чайналма! Кимларни сўраётганимни билиб турибсан. Сен мен билан мушук-сичқон ўйнама.
Майда балиқлар ҳаммавақт катталарига ем бўлади. Сенлар чивинсанлар, мен — бургутман.
Фарқи борми?
«Фарқи бор, — деб ўйлади Элчин.— Афсуски, бургут чивинни еёлмайди-да».
— Атрофингдагилар ўзбекларми ё ўша ёқдан топган қаланғи-қасанғиларингми? Ўзбек бўлмаса
йўқот уларни. Ўзимизникилар ҳам етиб ортади. Зерикмаслигинг учун беш-ўнта болани сенга
топшираман.
«Демак, ёнимдагиларни билмайди. Қизини ким зўрлаганини ҳам билмайди. Тахмин қиляпти.
Ишончи комил бўлганда мен билан пачакилашиб ўтирмас эди. Бир отарчи номусини булғайдию, у сафсата сотиб ўтирадими?»
— Бек ака, мен ёлғизман. Қасос олиш ниятим борлиги рост. Аммо бировнинг ёрдами билан
олинадиган қасос менга татимайди. Ёнимга одам тўпламаганман.
— Қасам ич!
— Худо урсин!
Элчин тақво деган нарсани, қасамнинг қадри деган нарсани билмас эди. Болалар бир-
бирларини ишонтириш мақсадида кунда юз марта «худо урсин» дейишади. Элчин ҳозир худди
бола каби ўйламай-нетмай «худо урсин» деб юборди. Асадбек осонлик билан ичилган бу
қасамга ишонмаса-да, бир оз таскин топгандай бўлди.
— Сен тезроқ уйлан. Тўйингга ўзим бош бўламан.
Асадбек шундай деб жим бўлди. Элчин гап тугаганини англаган бўлса-да, бир оз турди. Сўнг
«кетаверайми?» деб сўради. Асадбек совуққина қилиб «ҳа», деб қўйди. Элчин унинг ғазабга
тўлган нигоҳини қоронғида кўрмади.
Элчин Асадбек «уйлан» деганида, «қизини менга беради энди» деб ўйлаганди. Элчиннинг
назарида Асадбек учун энг тўғри йўл шу эди. Бу йўл Элчинни мақсад сари тезроқ олиб
борарди. Аммо у янглишди. Қўшиқчи эплаб рақсга тушолмагани, раққоса эса эплаб ашула
айтолмагани каби у жиноятнинг ҳадисини олмаган эди. У хаёлан иш пишитишга уста эди.
Асадбеклар хаёлда эмас, амалда бажарардилар. Асадбек қизини қамоқдан чиққан отарчига
берганидан кўра ўлдириб юбориши мумкинлигини Элчин ҳисобга олмаган эди.
Элчин Анварга «Асадбекнинг қизини оляпман» деб янглиш гап айтди. Хаёлидаги ишини
ҳақиқатга айлантириб юборди.

Қайта қуриш шарофати билан депара қидирув бўлимининг инспектори, лейтенант Зоҳид
Шариповнинг елкасига офтоб тегди. «Ҳалоллиги, ўз ишига виждонан муносабатда бўлганлиги»
туфайли уни шаҳар прокуратурасига ишга олишди. Жумлабошини қўштирноқ орасига
олганимга, киноя қиляпти, деманг. Бу жумла депара ички ишлар бўлими бошлиғининг
тавсияномасидан кўчирмадир. Зоҳид чиндан ҳам ҳалол, виждонли йигит. Унинг айнан шу
фазилати бошлиққа ёқмас эди. Бошлиқ «қайта қуриш, ошкоралик деган бало қаёқдан чиқди!»
деб норози бўлиб юрганида, айнан шу қайта қуриш жонига ора кирди: ёшларни кўтариш
масаласи кун тартибига қўйилганда шартта Зоҳиднинг номзодини кўрсатди.
Маҳмадона лейтенантнинг ҳар мажлисда бир игна санчиб олиши, ҳақиқат талаб этиши
бошлиқнинг эсини тескари қилиб юборган, мажлис деса кўнгли ағдариладиган, кўз олдига
Зоҳид келадиган бўлиб қолган эди. Зоҳид кетгач, атрофидаги икки-уч ҳақиқатпарварларнинг
ўз-ўзидан тинчишига ишонарди. Бошлиқ Зоҳидни «менинг кўричагим», деб пичинг қиларди.
Осонгина ташриҳ туфайли бу озорли дарддан қутулганига шукр қилди. Лекин Зоҳид кўричак
эмас, буйракдаги тош экан. Ўқтин-ўқтин қўзғаб, безовта қилиб туриши мумкин экан.
Зоҳид прокуратурада вазифасини ўташга киришган куниёқ унинг қўлига шу депарага оид иш
берилди. Кеча тантана билан кузатилган лейтенант бугун яна бошлиқ ҳузурида пайдо бўлди.
Илгари бошлиқ унга бақириб, ҳатто чиқариб юбориши мумкин эди. Энди эса жилмайиб
кўришишга мажбур. Бошлиқ Зоҳидни бутунлай йўқ бўлиб кетади, деб ҳисобламаган. Бироқ
бунчалар тез келар, деб ўйламовди.
Усти чойнак изларидан доғ бўлиб кетган битта стол, ошиқ-маъшуғи аранг илиниб турган китоб
жавони турган тор хона Зоҳидга мерос бўлиб қолди. Стол тортмасидан «ВТ» сигаретасининг
бўш қутиси, беш-олти дона чўпи қолган гугурт бор эди. Зоҳид уларни олиб симтўрхалтага
ташлади-да, стол устини чангдан тозалаш учун уч-тўрт бора қаттиқ пуфлади. Шу пуфлаш
оқибатида қўққис уйғониб кетгандек телефон жиринглади.
— Шарипов, — деди у, телефон гўшагини қулоғига тутиб.
— Лола кўчасидаги ўн еттинчи уйдан қорадори топилган. Қидирув гуруҳи жўнади. Бу иш сизга
топширилади.
Буйруқ қисқа ва қатъий эди. Зоҳид шошилмай ўрнидан турди-да, гўшакни жойига қўйиб,
ташқарига йўл олди. У Лола кўчасини биларди. Ўзи хизмат қилган милитсия бўлимига яқин,
маҳалла гузаридан чапга бурилишдан шу кўча бошланарди. Бу маҳалла тинч, йилда бир-икки
муштлашиш бўлиб туриши ҳисобга олинмаса жиноятдан анча йироқ эди. Маҳалланинг
осойишталиги милитсия бўлими яқин жойлашгани учун эмас. Милисахона кўчиб келмасидан
олдин ҳам маҳалла тинч эди. Бу ердагиларнинг айтишича, биз тилга олган «бир-икки
муштлашув» ҳам милисахона кўчиб келганидан сўнг бошланган. Бу қанчалик тўғри ё нотўғри —
Яратганга маълум. Маҳалланинг осойишталигига сабаб, бу ердаги одатларга на «турғунлик»
деб ном олган йиллар таъсир ўтказа олган, на қайта қуриш деган гаплар. Маҳалла азалдан
қариялар ҳукмига бўйсуниб келган. Умри адосига етган қариялар энг яхши одатларни ўзлари
билан олиб кетмай, ортларида қолаётганларга мерос қолдиришган. Кимга ёлғон, кимга чин,
шаҳарда бўкиб ичиб, оёқда туролмайдиган даражага етган одам ҳам маҳалла ҳудудига қадам
босиши билан сергак тортиб қоларкан. Саломни канда қилмай гузардан ўтиб, уйига етиб
оларкан.
Зоҳид маҳалланинг одамларини яхши билгани учун ҳам боши қотди: қорадори билан ким
шуғулланиши мумкин?
Бирон жойда жиноят содир бўлса қидирувчиларнинг кўз олдига дастлаб яқин орада қамоқдан
қайтганлар келади. Бир уйни ўғри уриб кетган бўлса, аввал ўғирлик усули билан қизиқишади.
Ёзувчининг ўзига хос услуби бўлганидек, жиноятчиларнинг ҳам ўз услублари мавжуд. Али
ўғрининг иши ҳеч маҳал Вали ўғрининг ишига ўхшамайди. Баъзан жиноятчиларнинг ўзлари
милитсияга ёрдам беришади: услуб кимники эканини айтишади. Қора дорининг топилиши ҳам
шундай «холис хизмат» оқибати бўлиши мумкин.
Лола кўчасидаги ўн еттинчи уй олдида иккита енгил ва бир тез ёрдам машинаси турарди.
Ҳангоматалаблар ҳам тўпланишиб қолишган эди. Уй ташқи томондан қараганда харобгина
кўринади. Ёндаги иморатлар кўкрак кериб тургани учунми, чиройли пештоқсиз бу уй оддий
бостирмага ўхшарди.
Зоҳид ичкари кирди. Узунасига эллик қадамча келадиган ҳовли ишкомдан иборат эди.
Ташқарисидан ғарибгина кўринган уй ичкариси ҳам шу аҳволда экан. Ўртада даҳлиз, даҳлиз
тўрида обрез. Чап томонда кичикроқ уй кимёгарликка оид турли-туман идишларга тўла. Ўнг
томонда каттароқ хона — ётоқ ҳам, емакхона ҳам шунда мужассам.
Жиноят қидирув бўлимининг ходимлари — Зоҳид-нинг кечаги ҳамкасблари шу ерда. Ўртада
думалоқ стол. Стол устида оқ кукунли шаффоф халтачалар — таниш манзара. Дераза ёнидаги
курсида ёш жувон бошини ушлаб ўтирибди. Йиғлайвериб шишиб кетган. Хона тўрида — диван.
Диванда бир йигит беҳуш ётибди. Қидирувчилар бошлиғи — Ҳамдам Толипов ахборот берди.
— Уй эгаси Шариф Намозов — анави ётган йигит, вино заводида бош муҳандис экан. Бир халта
портфелидан чиқди. Қолганлари нариги хонада. Тажрибахонаси эмиш.
— Ўзи мастми?
— Ғирт маст. Билагида игна изи бор. Ҳозир қон олишди, натижасини айтиб қолишади. Анави
аёл хотини экан. Ҳеч нимани билмайман, дейди.
— Изига қандай тушдинглар?
— Иккита гиёҳванд йигитни тутувдик. Қаердан олдиларинг, десак, шу ерни айтишди.
— Осонгина айтишдими ё қийнадингларми?
Ҳамдам «мени биласан-ку», дегандай кулимсираб қўйди. Зоҳид бўш стулни олиб, аёлнинг
рўпарасига ўтирди-да, ўзини таништирди.
— Исмингиз нима?
— Насиба, — жувон шундай деб унга нажот кўзи билан тикилди.
— Эрингиз нима иш қиладилар?
— Вино заводида ишлайдилар. Икки ойгина бўлди, кўтаришувди. Португалияликлар бу
кишининг ишларини сотиб олишгандан кейин одамларнинг ўзлари сайлаб қўйишди.
Кўнмасалар ҳам зўрлашди. Бошлиқ бўлишга сираям тоқатлари йўқ эди.
— Португалияликлар қанақа ишни сотиб олишди?
— Мусаллас қилишнинг янги усулини топганлар. Беш йилдан бери сарсон эдилар.
Ўзимизникилар ҳеч ўтказишмади. Улар қаёқдандир эшитиб қолишиб, атай келиб текшириб
кўришди.
— Эрингиз кўп ичармидилар?
— Йў-ўқ, бунақа ичмасдилар. Синаш учун бир ҳўплам-бир ҳўплам ичардилар, холос. Бунақа
аҳволда ҳеч кўрмаганман. Ўзим ҳам қўрқиб кетдим.
— Соат нечада келган эдилар?
— Ўн иккиларда. Бунақа кеч юрмасдилар. Тўйга борсалар ҳам вақтли қайтардилар.
— Ўзлари юриб келдиларми?
— Билмадим, — Насиба ўйланди. — Машинада келдилар шекилли. Ҳа, аввал машина тўхтади.
Кейин қўнғироқ чалинди. Чиқсам, деворга суяниб ўтирибдилар. Уйга зўрға олиб кирдим.
— Булар қаердан келди? — деди Зоҳид стол устидаги халтачаларни кўрсатиб.
— Билмадим... Булар келишди. Уйни тинтишди. Мен анқайиб туравердим.
Зоҳид ўрнидан туриб, даҳлизда чекаётган Ҳамдамга яқинлашди.
— Тинтувга рухсатномангиз бор эдими? — деди.
Ҳамдам кулиб қўйди.
— Рухсатнома олгунча булар кутиб ўтиришмайди. Тинтиб, топиб қўйибмиз-ку?
Зоҳид унинг иш услубини биларди: Ҳамдам ҳамиша шошилиб ишларди. Баъзан қонунқоидаларга риоя ҳам қилмас эди. Жавобдан бўйин товлаётган жиноятчининг қорнига бехос
мушт тушириб қолишни яхши кўрарди. Мушт еган одам букчайиб, ихранаётганида у хотиржам
сигарет тутатарди. Зоҳидга унинг бундай усулллари ёқмас эди. Лекин ҳалоллиги, жиноятчига
бешафқат бўлгани учун уни ҳурмат қиларди.
— Гиёҳвандларнинг сурати борми?
Ҳамдам кўкрак чўнтагидан бешта сурат чиқариб, иккитасини ажратди:
— Мана булар. Кўрсатдим, танимади.
— Бу ерга қачон келишган экан?
— Уч кун олдин.
Зоҳид суратни олиб, изига қайтди.
— Мана буларга диққат билан қаранг. Шошилманг. Биронтаси уйингизга келганми?
Аёл синчиклаб қараб, бош чайқади.
— Яхшилаб эсланг. Балки биронтаси уч кун олдин келиб эрингизга учрашгандир?
— Келса билардим. Адасига учрашишлари мумкин эмас. Уч кун олдин у киши Ереванда эдилар.
— Қачон келдилар?
— Кеча эрталаб келиб, чой-пой ичиб кейин ишга кетдилар.
— Бу ерга нотаниш одамлар келиб туришармиди, масалан, бир нарса сўрабми?
— Йўқ, одам кам бўлади уйимизда. У киши доим иш билан бандлар. Бекордан-бекорга
гаплашиб ўтиришни ёқтирмайдилар.
— Мусаллас сўраб келишмайдими?
— Қўни-қўшнилар чиқиб туришади.
Даҳлизга оқ халатли аёл кириб, Ҳамдамга нимадир деди. Ҳамдам ичкари кириб Зоҳиднинг
қулоғига шивирлади:
— Қонидан қорадори топилган.
Зоҳид ўрнидан туриб даҳлиз томон бошлади.
— Гиёҳванд йигитларингиз қаерда?
— Ўзимизда.
— Юринг, улар билан гаплашишим керак.— Зоҳид шундай деб ташқарига йўналди.
Гиёҳванд йигитлардан бирининг пастки лаби осилган, кўзлари чақчайган, иккинчисининг
қарашлари совуқ, ўнг юзида узун тиртиқ бор эди.
— Билагингни кўрсат, — деди Зоҳид тиртиққа.
У «шу ҳам ишми?» дегандай эринибгина курткасини ечиб, кўйлагининг енгини шимарди. Лаби
осилган йигитнинг билагида ҳам игна излари бор эди. Уларнинг гиёҳвандлигига Зоҳидда шубҳа
қолмади.
— Кукунни қаердан олардиларинг? — деб сўради Зоҳид.
— Братанга этганмиза, қаёқдан оганувзани,— деди лаби осилган йигит.
— Менга ҳам айт.
— Лола кўчасида... ўн... еттинчи уйда турадиган Шариф ака деган киши.
— Икковинг бирга борганмисан?
— Бир хил пайтда ман борардим, бир хил пайтда у борарди, бир хил пайтда иккалавуза
борардик.
Зоҳид ҳали Ҳамдамдан олган суратларни чўнтагидан чиқариб, учтасини ажратиб олди-да, стол
устига ёйиб, лаби осилганини чақирди.
— Қара, Шариф аканг қайси бири?
Йигит ўрдакка ўхшаб лапанглаб келиб суратларга узоқ тикилди-да, биттасини кўрсатди.
— Жойингга ўтир, — Зоҳид шундай деб суратларнинг жойини алмаштирди-да, тиртиқни
чақирди. У бошқа суратни кўрсатди.
— Охирги марта қачон борувдиларинг? — деб сўради Зоҳид.
— Уч кун бўлди.
— Балки тўрт кундир?
— Вей братан, ман ўзим борганман. Соққа йўғиди, қарзга берган. Ништяк одам у. Ўзини
лабораторияси бор. Айн момент тайёрлаб беради.
— Лабораториясига кирганмисан?
— Кирганман-де. Шундоқ чап томонда.
— Айвондан ўтгандами?
— Ҳа-де, билиб туриб сўруврасизми?
Зоҳид «бу ёғига нима дейсиз?» деб Ҳамдамга қаради.
— Айвоннинг олди ромми?
Лаби осилган йигит ўйланиб қолди.
— Ром бўлса керак, — деди иккиланган ҳолда.
— Ёлғон гапирма! — деди Ҳамдам бақириб.
— Братан, алдавотганим йўқ.
Ҳамдам унга яқинлашиб, ёқасини чангаллаб ўрнидан турғизди.
— Ёлғон гапирма, хунаса, уйида бўлмагансан. Айвони йўқ унинг.
Лаби тиртиқ бирдан тутқаноғи тутган одамдек бақириб юборди:
— Қўйворинг! Мен кечаси борганман. Айвонига қарабманми, ўзи зўрға турувдим.
— Борганмисан?!
— Ҳа, борганман!
— Уч кун олдинми?
— Ҳа, уч кун олдин.
— Жуда яхши! — Ҳамдам уни қўйиб юборди. — Менга шу керак эди. Ёзиб қўйинг, ўртоқ
прокурор. Борганини тан олди. Энди билиб қўйларинг: уч кун олдин у уйида ўлдирилган!
Иккала йигит аввалига «хато эшитмадикми?» дегандек қараб олди. Сўнг худди келишиб
олишгандай Ҳамдамга бараварига даҳшат билан боқишди.
— Йўқ! — деди тиртиқ жон ҳолатда.
— Нима йўқ? — деди Ҳамдам ғолиб кишининг мулойим овозида.
— Бормаганмиз.
— Ўртоқ прокурор, бунисига нима дейсиз?
— Соқчини чақиринг, олиб кетсин.
Гиёҳвандлар чиқиб кетишгач, Ҳамдам диванга ўтириб, оёқларини стол устига чалиштириб
қўйиб олди.
— Ҳамдам ака, дарров топганингиздан ажабланмадингизми? — деди Зоҳид унинг ёнига ўтириб.
— Ажабланишга вақт бўлмади. Ана энди ўзинг, мазза қилиб ажабланаверасан. Мен топдим.
Сен тергайвер. Оператив ишлаганим учун окахонинг раҳматнома эълон қилади менга.
— Юварканмиз-да, — Зоҳид шундай деб елкасига аста уриб қўйди. Кейин жиддий оҳангга
кўчди: — Буларни ким ишга солган бўлиши мумкин?
Ҳамдам дарров жавоб бермади.
— Вино заводида нима гап экан? — деди у маънодор қилиб.
— Мен ҳам шуни ўйлаб турибман.
— Ўйласанг ўйлагин-у, аммо винзаводга осила кўрма.
— Нимага?
— Кимга қарайди завод, биласанми?
— Озиқ-овқат вазирлигигами?
Ҳамдам кулиб, тиззасига шапати урди.
— Эй, прокурор, кўзингни оч! Шунча йил угрода сақич чайнаб юрган экансан-да, а? Винзавод
Асадбекнинг тасарруфида-ку?! Буни кўчадаги мишиқи бола ҳам билади, сен билмайсанми,
қишлоқи?
Зоҳид ҳам эшитган бу гапларни. Завод директори Асадбекнинг тавсияси билан қўйилади, ҳатто
қоровул ҳам унинг рухсатисиз ишдан бўшолмайди, деган гаплар юради. Халқ оғзидаги мишмишнинг қандайдир асослари мавжуд. Бироқ, Асадбек ҳақидаги гаплар кўпинча ғирт ёлғон
бўлиб чиқади. Зоҳид ўтган йили бунга ишонди: кутилмаганда бир гап тарқалиб одамлар
беҳаловат бўлиб қолишди. Эмишки, бир одамни қўшниси машинасида қаергадир олиб бориб
қўйиши лозим экан. Машина айтилган томонга эмас, бўлак ёққа бурилибди. «Нимага бу
томонга бурилдинг?» деб сўраса, машина эгаси «жим ўтираверинг, кўрасиз» дебди. Хуллас,
машина гадой топмас кўчалардан юриб, шаҳар ташқарисига чиқибди. Бориб-бориб йўл
қамишзорга тақалибди. Машина эгаси ўтириб туринг, деб ғойиб бўлибди. Ҳалиги одам қўрқиб,
машинадан тушибди. Қамишзор оралаб қараса, бир чуқурда аллақанча мурдалар ётганмиш. У
«мени ҳам ўлдириб ташлашар экан-да» деб ўйлаб, ўликларни суриб, тагига тушиб ётаверибди.
Бир оз вақт ўтгач, беш-ўнта одам пайдо бўлиб, уни қидиришибди. Кейин «бизни алдадингми,
ҳали» деб машина эгасини дўппослашибди. Тонгга яқин ҳалиги одам ўликлар орасидан чиқиб
қараса, узоқда бир чироқ милтиллаб турганмиш. Бориб қараса, бир қозоқ чўпоннинг уйи экан.
Қозоқ уни уйига олиб кириб, ювинтириб, ўзининг тоза кийимларини берибди. Гапнинг қисқаси,
ўша одамлар Асадбекка тегишли экан. Шу ваҳима гаплар кучая боргач, текшириб кўриш
Зоҳидга топширилди. У бир ҳафта уриниб, чуваланган ипнинг учини, ўша одамни топди. У одам
ўн етти йилдан бери руҳий хасталиклар шифохонасида рўйхатда тураркан. Зоҳид бир қараса,
унинг гапи бамаъни, бир қараса, ғалати эди. У қўшнисини кўрсатди. Қўшни ажабланди. Устигаустак унинг машинаси йўқ. Ҳалиги одам қамишзорни кўрсатаман, деди. Зоҳид кўнди. Қадимда
«Хотинкўприк» деб аталган жойга бошлаб борди. Қамишзор йўқ. Ҳаммаёқ кўпқаватли иморат
эди. Ҳалиги одам мўлтиллаб туриб, сўнг йиғлаб юборди. Зоҳид уни уйига эмас, шифохонага
элтиб қўйди.
Бу воқеага бир йилдан ошибди. Зоҳид ўша одамнинг мўлтиллаб туриши, йиғлаб юборишини
ўқтин-ўқтин эсларди. Ҳозир винзавод ҳақида гап чиққанида яна ёдига тушди. Ён дафтарига
«жинни одам, Хотинкўприк» деб ёзиб қўйди.
— Демак, бу иш Асадбекка бориб тақаладими? — деди у дафтарчасини чўнтагига солиб.
— Бўлиши мумкин, — деди Ҳамдам. — Лекин бу икки галварсдан гап оламан, деб овора бўлма.
Улар Асадбекни билишмайди. Шариф Намозов билан суҳбатлашсанг кўп нарса ойдин бўлади.
Олимлиги бор экан. Бунақа одамлар ҳақиқатпараст бўлишади. Адолат қиламан, деган бўлса,
қопқонга туширишган. Энди истасанг-истамасанг, қамоққа оласан. Қони текширилиб гиёҳванд
деб турилибди. Уйидан кукунлар чиқди. Юз минг сўмнинг нари-берисидаги мол-а! Юз мингдан
кечишибдими, демак, иш катта.
— Агар сиз айтгандай Асадбекнинг йўлига тўғаноқ бўлса, осонгина йўқ қилишмасмиди?
— Майдароқ одам бўлганида балки сен айтган йўлни тутишарди. Намозов бирон-бир масалада
очиқчасига қарши чиққандир. Умуман... Юз минг сўм уларга трамвай паттасидай гап. Агар
Намозовни қамоққа олишга рухсат бермасанг, эртага уйингга беш юз минг ташлаб кетишлари
мумкин. Унда ҳам кўнмасанг...
— Ўлдирадими?
— Йўқ, ўлдирмаса керак. Лекин йўлини топади. Ҳар ҳолда иш Асадбекка бориб тақалса, у
билан ўчакишма. Сендан зўрлар ҳам эплаша олмаган уни. Биз сен билан комиссар Катани
бўлолмаймиз. Лекин Асадбек адвокат Теразинига дарс бериши мумкин. Сенга маслаҳатим:
Намозовни қамаш керак. Қамасанг, унинг жонини сақлаб қоласан. Ўйлаб кўр.
Ҳамдамнинг таклифини ўйлаб кўришга улгурмай депара ички ишлар бўлими бошлиғи капитан
Мирсултонов кириб келди:
— От айланиб қозиғини топаркан. Биздан қутулиб бўпсиз! — у шундай деб Зоҳид билан
қўшқўллаб кўришди. — Яхши, яхши. Ишни ўзимиздан бошлаганингиз, яхши бўлибди.
Қийналмайсиз. Мана, бу ёқда биз бор. Бориб кўргандирсиз? Нима қилмоқчисиз?
— Ҳали тайин бир хулосага келганим йўқ.
— Бу кўп ўйлайдиган иш эмас. Қамоққа олиш ҳақида санктсия бераверинг.
Зоҳид ўзини қувноқ тутишга уринаётган капитанга қараб ажабланди. «Намозовни қамоққа
олишимга бунча қизиқиб қолди? Яна эски ҳаммом, эски тос десангчи? Ашёвий далил бор, сохта
гувоҳлар бор. Мен қамоққа оламан, у ёқда ҳакамлар енг шимариб шай туришибди. Неча йилга
ҳукм қилишни яхши билишади. Ресторанда машшоқларга уч сўм бериб истаган куйни
чалдиргани каби пул ташлаб истаган одамни истаган муддатга қаматиш чўт бўлмай қолди. Мен
адолат қиламан, десам, булар «овора бўлма, қўлингдан келмайди. Сен уч сўмлик ресторан
машшоқисан», дейишмоқчими?» Зоҳид хаёлидан шуларни ўтказиб, асабийлашди. Ҳамдамдан
сигарет сўраб олиб тутатди. Бошлиқ столни ноғорадай чертиб, жавоб кутарди.
— Тўғри айтасиз, — деди Зоҳид, унга синовчан тикилиб, — қамоққа олиш керак. Аммо бу ерда
эмас, шаҳар турмасида ўтира туради. Ҳалиги иккита гувоҳ ҳам уч-тўрт кун қамоқда ўтирса,
анча ўзига келиб қолади.
«Ҳалиги иккита гувоҳ» деган гапни эшитиб, Мирсултонов сергакланди:
— Гувоҳларни... мажбурий даволанишга юбориш керак, — деди у Зоҳидга.
— У ёққа юбориш вақти ҳам келади. Аввал терговни тугатиб олайлик.
Бошлиқ Зоҳиддан тайинли гап ололмаслигини билиб, Ҳамдамга савол назари билан қаради.
— Гувоҳлар сохтага ўхшайди, — деди Ҳамдам бошлиғига. Кейин Зоҳидга юзланди. — Менга
қара, прокурор, мижғовлик қилмай тўғрисини айтиб қўя қолмайсанми, —у яна бошлиғига
қаради. — Бу бола винзаводни ҳам кавлаштирмоқчига ўхшайди. Феълини биласиз-ку?
Мирсултонов яна столни чертди.
— Яхши, яхши, — деди у Зоҳидга қарамай. — Феълини биламан, бу ўжарнинг. Аввал гапирсам,
инсофга чақирсам амалидан ажрашдан қўрқади, дерди. Энди амалидан кўрқадиган бошлиғи
бошқа, — у бошини кўтариб Зоҳидга қаради. — Букирни гўр тўғирларкан. Сен кўзингни очиб
юр. Букир бўлсанг ҳам шу ёруғ дунёда юравер. У ёққа шошилма. Сенга «Чоқсунла»ни айтиб
берибмидим? — бошлиқ кулимсираган бўлди. — Бир тажанг уйғур йигит сочини устарада
қирдириб яйраб келаётган экан, қаёқданам ари учиб келибдию нақ бошини чақибди. Йигит
арининг изидан югурибди. Етиб, қараса, эски пахса девор ёриғида отнинг калласидай
келадиган ин бормиш. У шартта чўп олиб арининг инини обдан кавлабди, ари роса тўзигандан
кейин ёриққа бошини тутиб, «Чоқсунла эмди, одаш!» деган экан.
Одатда бошлиқ буни латифа оҳангида айтиб, мириқиб куларди. Бу сафар хазил аралаштирмай,
жиддий туриб айтди.
— Сен ўша «Чоқсунла»га ўхшайсан. Лекин сен арининг эмас, нақ ўлимнинг уясини кавлашни
ният қилибсан. Жонинг текинга келган бўлса ҳам қадамингни ўйлаб бос. Бола-чақанг
борлигини эсдан чиқарма. Мени қандай тушунсанг тушунавер. Қўрқоқ дейсанми, олчоқ
дейсанми — нима десанг деявер. Мен осмондаги ҳақиқатдан ердаги жонимни азизроқ биламан.
Ҳар куни ҳақиқат, адолат деб жавраётганларга ҳам жон ширин. Сен уларнинг гапларига учма.
У ҳақиқат деб бошимизни айлантириб, бизни кушхонага бошлайди. Ўзи қўнғироқли серка
сингари ўтиб кетади. Пичоққа сенга ўхшаган лақмалар дуч келади.
Зоҳид собиқ бошлиғининг гапларини тоқат билан эшитди. Авваллари бирон масала хусусида
гап талашгудай бўлса, бошлиқ қўрс муомала қилар, силтаб-силтаб ташларди. Ҳозирги
муомаласи, синиқроқ оҳангда, насиҳат тарзида гапириши Зоҳид учун янгилик эди. Бошлиқнинг
асл қиёфаси қайси — ҳозир жонли одамдай куйиб гапиришими ё аввалги темир одамдай
терслигими — Зоҳид фарқламай қолди. У собиқ бошлиғига «ҳа» ҳам, «йўқ» ҳам демади.
Қишлоққа ҳар борганида онаси ҳам шундай гапларни кўп айтарди. Ўзингни ўққа-чўққа
ураверма, деб илтижо қиларди. Онаси-ку унга куйганидан айтарди. Бошлиқ-чи? Наҳот,
Зоҳиднинг тақдирига у ҳам куйинса?
Зоҳид сиз билан биз каби дунёдан адолат изларди, ҳақиқат топмоқ истарди. Унинг назарида
ҳақиқат қаердадир кул остида ёки бир уюм ахлат остида ётган ҳайкалу уни топиб, тозалаб,
тиклаб қўйса олам гулистон бўлади. Мана шу кучли истак уни ён атрофидаги одамлардан
руҳан узоқлаштирарди. «Излаб овора бўлма», деганлар у учун ожиз махлуққа айланарди. Бу
одамлардан фазилат излашга ҳаракат қилмаёқ қўйган. Собиқ бошлиқни ҳам шулар қаторига
қўшган эди. Бошлиқнинг ҳам одам эканини, озгина бўлса-да, инсоний фазилатлардан
баҳраманд эканини ўйламасди. Собиқ бошлиқ уни ёмон кўргани билан тақдирига бефарқ
қараёлмас эди. Мана, ўзингиз тасаввур қилиб кўринг: сиз ҳам кимнидир ёмон кўрасиз. Ҳа, ҳа,
яширмай бўйнингизга олаверинг. Барчани бирдай яхши кўриш мумкин эмас. Хуллас, сиз ҳам
кимнидир ёмон кўрасиз. Лекин ўша одамни ўлдириб кетишса ачинмайсизми? Ачинасиз. Ҳатто
уни ёмон кўриб юрганингиз учун, саломига алик олмай қўйганингиз учун ўзингизни
лаънатлайсиз. Агарчи бу фожиадан қувонсангиз, «ўлдириб кетишгани яхши бўлибди»,
десангиз, у ҳолда сиз одам эмассиз. Шу ўринда «одам эмассиз, ҳайвонсиз», десам қўполлигим
учун ранжийсиз. Аммо бошқа бир сабаб билан «ҳайвон» дея олмайман. Буни айтсам, ўша
бегуноҳ жониворларни ҳақоратлаган, балчиққа булғаган бўламан.
Чекинишни бас қилиб, яна депара ички ишлар бўлимига қайтайлик. Энди сизга Зоҳиднинг
туйғуси қисман маълум. Собиқ бошлиғининг гаплари у қулоғидан кириб, бу қулоғидан
чиқмайди. Бу гапларни сўнгги нафасда, жон таслим қилаётганида ҳали эслайди...
Зоҳид эрталаб идорасига кирмай Шариф Намозов билан гаплашиш учун шаҳар турмасига
келди. Темир тўсиқлардан ўтиб, тергов хонасига кирди. Беш-ўн дақиқадан сўнг эшик очилиб,
соқчи кўринди-да, маҳбус олиб келинганини маълум қилди. Сўнг қўлларини орқасига қилиб
олган Намозов кирди. Унинг оёқларига кишан урилмаган, лекин қадам босиши занжирбанд
маҳбусларникидай оғир эди. Озғин, сийрак сочлари тўзғиган бу одамнинг думалоқ кўзлари ичичига ботган, қарашларида эса кишининг раҳмини уйғотувчи илтижо зоҳир эди. Елкасидаги
дунё юки оғирлик қилаётгандай бир оз букчайган. У ерга маҳкамланган қаттиқ курсига ўтириб,
бошини хам қилди.
Зоҳид чекмаса ҳам ёнида сигарет олиб юрарди. Маҳбусга бир неча нафас тикилиб тургач,
чўнтагидан сигарет чиқариб, унга узатди.
— Чекинг.
Шариф индамай қўл узатиб, титроқ бармоқлари билан қутидан битта сигаретни ажратиб олди.
Зоҳид унга гугурт узатди. Шариф аввал гугуртга, кейин Зоҳидга қаради. Сўнг сигаретни стол
устига қўйди.
— Узр, чекмайман.
Чиндан ҳам Шариф чекмас эди. Ҳозир нима учун сигаретни олганини ўзи ҳам билмади. Кайфи
тарқаган бўлса ҳам у ҳануз карахт эди. Турмага қандай қилиб тушиб қолганига хайрон, хаёл
уни турли кўчаларга ҳайдарди. Берк кўчаларнинг бирига кириб, тентираб, ундан чиқарди-да,
сўнг яна бошқа берк кўчага рўпара бўларди. Унинг эсида қолгани — бошқонга шартта-шартта
гапиргани, «фош қилиш қўлимдан келади!» деб катта кетгани. Бошқон «осмон қўлингда бўлса
ташлаб юборавер», деди. Шариф «енди бошқон билан юз кўрмас бўлдим», деб ўтирганида,
пешинга яқин хонасига кириб келди. Бошқон иши бўлса уни хонасига чақиртирарди. Шариф
унинг кириб келганини кўриб «гапим жонидан ўтибди-да», деб ўйлади. Лекин бошқон, уни
ҳайрон қолдириб, бир соат илгари бўлиб ўтган нохуш суҳбатни эсламади. Ё «сиздан ўтганини
мен кечирдим, мендан ўтганини сиз кечиринг» демади. Кирдию:
— Юринг, кетдик, — деди.
— Қаёққа? — деб ажабланди Шариф.
— Сатторникига, бугун отасининг йигирмаси.
Шариф бир баҳона топиб, тўйга бормаса бормасди, аммо маъракалардан қолиб бўладими? Шу
боис индамай туриб, бошқонга эргашди. Бошқоннинг машинасига яна идоранинг икки ходими
ўтириб, тўртовлон йўлга чиқишди. Маърака бўлаётган кўчани тўпланиб турган беҳисоб
машиналардан ҳам билса бўларди. Одамлар ҳам қатор тизилишиб, ичкари кириб ош еб чиқиш
учун навбатда туришарди. Тўғри, уларнинг мақсади қоринни тўқлаб кетиш эмас. Ният —
марҳум руҳини эслаш, хонадон эгаларига ҳамдардлик билдириш. Шундай бўлса-да, Шарифга
навбатда туриш малол келарди. У ўзича «оббо», ярим соат турарканмизда», деб қўйиб
машинадан тушди-да, одамлар қаторида туриб четга чиқмоқчи эди, бошқон «бу ёққа
юраверинг», деб ҳеч қаёққа қарамай тўғрига йўл олди. Саттор уларни кўрибоқ пешвоз чиқиб,
қўшқўллаб сўрашди-да, уйга бошлади. Катта ҳовлидаги барча ўринлар банд.
Хизматдагиларнинг қўли қўлига тегмайди. Бошқон билан келганларни алоҳида иззат билан
ичкарига, уйга бошлашди. Кенг, нақшинкор уйга зиёфатлардагидай дастурхон ясатиғлиқ,
ташқаридан эшитилиб турган тиловат овозлари демаса, зиёфатга келдик, деб ўйлаш ҳам
мумкин эди. Бошқоннинг ўзи, Шарифни ҳайрон қолдириб, қироат билан қуръон тиловат қилди.
Чой кирди, нон синдирилди. Шариф «енди ош кирар», деб ўйлади. Аммо яна чой кирди. Иккала
чойнакни олган идора ходими бошқонга қаради:
— Оқиданми ё қизилиданми, хўжайин?
— Ўлдирса ҳам қизили ўлдирсин.
Шариф «маъракаларда ичиляпти», деган гапни эшитган, аммо ўзи бунга ҳали гувоҳ
бўлмаганди. Унга ҳам қуйиб узатишгач, бир ижирғанди-ю, олмади. У художўй эмасди. Бошқон
каби тиловат қилиш ҳам қўлидан келмас эди. Аммо бундай маросимда ичишдан ҳазар қиларди.
Кўкрагида уйғонган бир ҳис нафрат уйғотар эди. Ҳозир шу нафрат билан бошқонга қаради:
— Бу ёғи ўрисча бўп кетди-ку? — деди.
— Олаверинг, гуноҳи менинг бўйнимга, — деди бошқон. Кейин қўшиб қўйди: — Ният билан
олса гуноҳи йўқ. Бунинг кайфи ҳаром, ўзи ҳалол. Узумнинг сувини шу пайтгача биров ҳаром
демаган. Саттор «отамнинг жойи жаннатда бўлсин», деб ният қилиб дастурхон ёзган. Кимдаким шу ниятига етмасин деса, майли, олмасин.
Шариф шу гапдан кейин ҳам ичмади. Кейин шунга ўхшаган гап яна қайтарилгач, уни ҳам
шайтон йўлдан урди. Гўё унинг айби билан марҳум дўзах оловида қовурилаётгандек туюлиб,
бир-икки хўплам ичди. Кейин эса... Сўнг бу «маърака»дан чиқиб, кимникигадир зиёфатга
киришди. Гапдан гап чиқди. Бошқонга нимадир отгани эсида. Кейин... ўзини қамоқда кўриб
«битта-яримтани ўлдириб қўймадимми», деб ҳам ўйлади.
Ҳозир терговчи узатган сигаретни олганида шу даҳшат исканжасида ўтирган эди. Шу талвасага
банди бўлиб, сигаретга қўл узатганини ўзи ҳам сезмади.
— Мен Зоҳид Шариповман. Шаҳар прокуратурасининг терговчисиман. Айбингизни биласизми?
— деди Зоҳид унга тикилиб.
— Йў-ўқ... — Шариф Намозов ўзининг овозини ўзи базўр эшитди.
— Сиз қорадорифурушликда айбланяпсиз. Уйингиздан катта миқдорда қорадори кукуни
топилган. Портфелингиздан ҳам. Халтачаларда бармоқ изларингиз бор.
— Нима дедингиз? Қорадори... фурушлик? Менинг уйимдан... Портфелимдан... — Намозов
Зоҳиддан «адашибман, гуноҳингиз бошқа» деган гапни кутиб, илинж билан тикилди. — Сиз...
адашмаяпсизми? Гуноҳим бошқадир?
— Яна қандай гуноҳингиз бўлиши мумкин?
— Гуноҳимми? — Намозов дафъатан жавоб беролмай чайналди. — Масалан... бировни
ургандирман... Кайфда бўлади-ку?
— Бировни урган бўлсангиз, бу иш билан шаҳар прокуратураси шуғулланмас эди. Адашганимиз
йўқ.
Намозов енгил тин олди. Елкасидан тоғ ағдарилгандай бўлди. Зоҳид ундаги ўзгаришни сезди. У
Намозов айбномани дарров рад этади, исбот талаб қилади, деб ўйлаган эди. Индамай
ўтиришига қараб, «бўйнига олдими», деб таажжубланди.
— Нимага индамаяпсиз?
— Мен... очиғини айтсам, одам ўлдириб қўйибманми, деб қўрқувдим.
— Қорадорифурушликни енгилроқ жиноят деб ўйлаяпсизми?
— Сизнинг тилингизда енгилми ё оғирми, билмайман. Балки униси учун ҳам, буниси учун ҳам
отарсизлар. Лекин мен учун одам ўлдириб отилди, деган номус ёмон.
— Қорадори ўнлаб ёш жонларни ҳалок қилади. Бунисига нима дейсиз?
— Нима дердим, бунга қорадори сотадиганлар жавоб бераверсин.
— Сиз-чи?
— Умримда қилмаганман бунақа ишни.
— Ўзингиз ҳам истеъмол қилмаганмисиз?
— Нимани? Қорадориними? — Намозов бош чайқади.
— Қонингиз текширилганда таркибида қорадори топилган. Сиз фақат ароқдан эмас,
қорадоридан ҳам маст эдингиз.
— Ёлғон.
— Сизга судмедекспертиза хулосасини кўрсатамиз. Ҳозир эса... билагингизга қаранг.
Намозов шошилиб пиджагини ечди-да, енгини шимариб билагига қаради. Йўғон томир устида
билинар-билинмас игна изини кўриб, Зоҳидга даҳшат назари билан қаради. Унинг юмалоқ
кўзлари янада катталашгандай бўлди.
— Тамом! — деди у титроқ овозда.
— Нима тамом! — деди Зоҳид тушунмаган одамдай.
Намозов бошини эгиб, худди ўзи билан ўзи гаплашаётгандай деди:
— Мен ажал билан ўйнашган эканман... — у бошини кўтариб Зоҳидга қаради. — Менинг
бўларим бўпти. Бола-чақам омонми, фақат тўғрисини айтинг.
— Хотинингизни кўрдим. Болаларингизни...
— Болаларим ойимникида эди.
— Сиз кимдан қўрқяпсиз?
— Кимдан қўрқяпсиз? Мен қўрқмайман. Қўрққанимда бу ерда ўтирмас эдим...
Зоҳид қалин дафтар очиб, таомилга кўра Намозовни сўроқ қила бошлади. Исм-шарифини,
туғилган йили, кунини сўради. Намозов саволларга қисқа, совуқ оҳангда жавоб берар эди.
— Қорадорини сизга ким етказиб берар эди? — деб сўради Зоҳид асосий мақсадга кўчиб.
— Танимайман, — деди Намозов гап оҳангини ўзгартирмай. У қамоққа кимнинг истаги билан
келиб қолганини англаган, пухта ўйланган тузоққа тушганини фаҳмлаган эди. Тузоқдан қандай
қутулишни билмас эди. Терговчи ҳам балки уларнинг одамидир, деган ўй уни ночор аҳволга
 0
солиб қўйган, на очиқ гаплашишни, на ўзини гўлликка солишни биларди. Қисқа муддат ичида
танланиши мумкин бўлган ягона йўл — «билмайман» деб туриш. Зоҳид унинг тутган йўлини
кўра билди. Шунинг учун арқонни узун ташлаб, сўроқни давом эттирди:
— Мижозларингизни айтинг?
— Танимайман.
— Қанчадан олиб, қанчадан пуллардингиз?
— Килосиними?
— Айтайлик, килосини?
Намозов ўйланди. Ўзича чамалади.
— Минг сўмдан олиб, бир ярим мингдан сотардим.
— Демак, килосидан беш юздан қоларкан-да?
— Ҳа, шунақа.
— Кўпдан бери сотармидингиз?
— Кўпдан... уч-тўрт йил бўлди.
— Пулни нима қилардингиз?
— Пулними? Еб-ичиб...
— Мени лақиллатмоқчимисиз?
— Саволларингизга тўғри жавоб беряпман-ку?
— Қорадорининг килоси минг сўм эканми? Қайси аҳмоқ ишонади бу гапга? Сиз илмдан бошқа
нарсаларга ҳам ҳеч аралашганмисиз?
Намозов «илм» деган сўзни эшитиб, худди «дафтарим уйда қолибди», деб ёлғон гапириб қўйиб
уялган боладек бошини эгди.
— Ёлғонни эплаган одам гапириши керак, — деди Зоҳид аччиқланиб.
«Тўғри, — деб ўйлади Намозов, — бунга ҳам истеъдод лозим. Мен ҳатто оддий ёлғонни ҳам
эплай олмайман. Ёлғондан қуллуқ қилсам, ёлғондан жилмайиб қўйсам... аллақачон академик
бўлиб кетармидим... Насиба «бунчаям ношудсиз-а», деб тўғри айтади...»
— Менга тўғри гапни айтинг. Мен қорадорифурушлигингизга ишонмайман. Агар «йўқ, чиндан
ҳам қорадори сотардим», десангиз, қани, мени ишонтиринг-чи?
Шариф қотмадан келган, қорача бу йигитга ажабланиб қараб, базўр кулимсиради.
— Ишонтиринг, дейсизми? Мен жиноятчи эканимга сизни ишонтиришим керакми? Қизиқ-ку?
— Ҳа, қизиқ. Аслида мен сизни ишонтириб, айбингизни бўйнингизга қўйиб, қаматишим керак.
— Айблайверинг. Мен тонмайман. Бошга тушганни кўз кўрар экан. Бир-икки йил ўтади-кетади.
У дунёдан ҳали ҳеч ким қайтмаган. Қамоқдан эса эсон-омон қутулиб чиқиш мумкин.
— Бир-икки йил денг?.. — Зоҳид ўрнидан турди-да, столни айланиб ўтиб, маҳбуснинг
қаршисида тўхтади. Намозов «урмоқчими?» деган хавотир билан қараб, турмоқчи бўлди. Зоҳид
уни елкасига қўлини қўйиб, «жилманг» деган ишора қилди. — Бир-икки йил эмас, сайру саёҳат
узоқроқ давом этса керак.
— Ўн йил бўлмайдими, менга деса.
Зоҳид аччиқланиб, маҳбусни икки елкасидан маҳкам ушлаб бир-икки силтади.
— Сиз мен билан олди-сотти қилманг. Бўладиган гапни айтинг, кимдан қўрқяпсиз?
Шариф унинг кўзига қараб олди. Яқиндагина мулойим боқиб турган, ишонч уйғотиши мумкин
бўлган нигоҳда жаҳл учқунларини кўриб «Энди дўппослайди», деб ўйлади. Бошини эгиб,
гарданига мушт тушишини кутди. Ҳатто гардани тошдай қотиб, зириллай бошлади. Мушт
тушса, оғриқ тарқаб, енгил тортадигандай туюлиб, «урса урақолмайдими» деб ўйлади. «Кейин
калтакдан одам ўлмайди. Одам қаторига кириб калтак есам ебман-да. Бола бўлиб биров билан
муштлашмабман, бировдан тузукроқ калтак емабман. Ана энди, донғим чет элга чиқиб
турганида бир бефаросат саваласа. Лиссабонда ҳозир менинг таърифимни келтириб
мақташаётгандир. Бу ерда калтак еяётганимни тасаввур ҳам қилишмаса керак...»
Шариф кутгандай мушт тушмади. Зоҳид уни қўйиб юбориб, жойига қайтди.
 1
— Сиз олим одам экансиз. Агар заводда оддий хизматчи ёки оддий ишчи бўлсангиз, нимадан
қўрқаётганингизга тушуниб етардим. Бирга ўғирлик қилган шерикларидан чўчияпти, дердим.
Ҳозир жойингизга қайтиб, ўйланг.
Эшик очилиб, соқчи кирди. Маҳбус томон икки қадам қўйди.
— Тур, — деди совуқ оҳангда. Шариф турди. — Қўлингни орқага қил.
Шариф итоат этиб, буйруқни бажарди.
«Жойингизга бориб, ўйланг» эмиш, — деб фикр қилди у, қамоқхонанинг узун даҳлизидан
борар
екан. — Энди бу ер менинг жойим бўлиб қолдими? Менинг жойим... Ёмон эмас. Лаҳадга
нисбатан шу ер тузук. Болаларим омон бўлса бас. «Катта миқдорда қорадори топилди», дейди.
Катта миқдори қанча? Ўн минг сўмликми? Ё кўпроқми? Шунча қорадорини уйимга ташлаб
қўйган бўлса, бу терговчиларига ҳам сарф-харажат қилишгандир? Агар бу болага ҳам беш-ўн
минг сўм берилган бўлса, умумий ҳисобда... нархим чакки эмас экан-да? Ўн беш, йигирма минг
сўмлик одам эканман-да? Баъзи бировларни сариқ чақага ҳам олишмайди. Менга шунча пул
сарфлашибди. Бойваччалар бировни қамоқдан чиқариш учун пул сочишарди. Менга келганда
қамоққа тиқиш учун сарфлашди. Ўн беш, йигирма минг уларга пулми? Бир кунда чиқариб
олишади. Мен уларга ёқмай қолган эканман, шунча овора бўлиб, найранг ишлатиб, пул
кетказиб юрмай, шартта ўлдириб юбора қолишса яхши эмасмиди?
Ё ўлдириш қимматроқ тушармиди? Бе, уч-тўрт юз сўм билан тинчитишарди. Битта алкашни ёки
гиёҳвандни ишга солишса тамом-да. Лекин қон тўккилари келмабди. Нимага? Инсоф
қилишдими? Инсофни қаёқдан олишди? Ё қўрқишдими? Келиб-келиб мендан қўрқишадими? Ё
менинг бурнимни ерга ишқаб, мулла қилишмоқчи бўлишдими? «Мулла» бўлган тақдиримда
улар нима наф кўришади? Барибир энди ўша заводга қайтиб бормайман-ку?»
— Тўхта, деворга юзланиб тур.
То шу буйруқ янграгунча, камера эшиги тарақлаб очилгунча мана шу хаёллар Шарифга ҳамроҳ
бўлди.
Зоҳид маҳбус чиқиб кетганидан кейин ҳам бир неча фурсат ўрнидан қўзғалмади. Прокуратура
терговчиси билан жиноят қидирув инспекторининг ишида катта фарқ борлигини мана шу
биринчи қадамидаёқ аниқ ҳис қилди. Унинг назарида прокуратурадаги иш осонроқ туюларди.
Прокуратура ходимлари унинг кўзига лоқайд тўралар сифатида кўринарди. Унинг аввалги иши
жиноят изига тушиш, жиноятчини ушлашдан иборат эди. Қолганини жиноятнинг каттакичигига қараб ё шаҳар, ё депара прокуратурасига ўтказиларди. Терговчилар савол-жавоб
қилиб ишни судга оширишарди. Энди эса собиқ ҳамкасби — жиноят қидирув инспектори ушлаб
берган жиноятчининг тақдири унинг қўлида. Биринчи жиноятчи — олим. Яқиндагина олимлик
шоҳсупаси томон дадил бораётган, акаси ўлимидан сўнг шартта бурилиб, бошқа йўлга ўтган,
дам-бадам олимлик кўчаларида хаёлан сарсари кезувчи йигит янги ишда илм одамига йўлиқиб
турса! Тақдир уни синамоқчими?
Зоҳид юраги сиқилиб, дафтарга формулаларни беихтиёр ёза бошлади. Унинг одати шу —
юраги сиқилса, калаванинг учини йўқотиб, гаранг бўлса, беихтиёр равишда формулалар ёзиб,
ечиб чиқара бошларди. Ёд бўлиб кетган Эйнштейн назариялари ёки ҳисоб оламининг ечими
мушкул рақамлари дафтар саҳифаларини тўлдирарди.
У ҳуқуқ соҳасига буюк умид билан ўтган эди. Адолат тикламоқни истаб эди. Бир деҳқоннинг
боласига ҳаётда нима керак? Кунда бир коса овқатга қорни тўйган, овқат бўлмаган тақдирда
нон-чойга қаноат қилган, эгнидаги кийимининг енги то тирсагига келиб, калта бўлиб қолгунича
янгисини кўрмай ўсган бола подшолик тахтини талаб қилармиди? Отасининг ёнида кетмонига
сиғиниб яшаган, раис бува марҳамат этган дамда мактабда ўқиб, бошқа пайт далада кесак
ялаган бола дунёга танилувчи олим бўлиш орзусида юрармиди? Қарангки, шундай бўлиши
 2
мумкин экан. Акаси шаҳардаги олий ўқишга кирганида Зоҳид тўққизинчи синфда эди. Бир
томондан акасига ҳавас қилиб, яна бир томондан риёзиёт муаллими қизиқтириб ўқишлари
бирмунча яхшиланиб, оқибатда олтин нишонга даъвогар бўлиб қолди. Дунёнинг
ажабтовурлигини қаранг-ки, сувчининг ўғли шундай эътиборга, яъни, даъвогарликка лойиқ
экан. Аммо паловнинг масаллиғи билан шавла пишириш мумкин бўлганидек, аълочи бола
олтин нишон олавермайди. Паловни дамлаётганда бир пиёла сувни меъёридан кўпроқ қуйиб
юборсангиз, қўлбола шавла ейсиз, ўқув давомида мингта «беш» олиб, биттагина «тўрт»га
илинсангиз, олтин нишонни тушингизда кўриб, аълочи бола сифатида мактабдан учирма
бўласиз. Албатта, билим берган муаллимларингизга мингдан-минг раҳматлар айтишни
унутмайсиз.
Сизни билмайман-у, аммо Зоҳиднинг бошига шундай савдо тушган. Пешонасига
«жамиятшунослик» деган фандан битта «тўрт» олиш ёзилган экан, нима қилсин бечора.
Риёзиёт муаллими бир ёндан, акаси бир ёндан тарғиб қилиб, уни Масковдаги олий ўқишга
боришга кўндиришди. Шу муносабат билан отаси битта сигирни сотадиган бўлди. «Иккита
сигирни боқиш азобидан қутуламан. Бир оилага битта сигир етади-да, кузга бориб туғиб берса,
яна иккита-да...» деди отаси. Отаси кўп аломат одам-да. Худо уни яратишга яратиб, сўнг
унутиб қўйганми, ҳар ҳолда шундайгина яралганича қолаверган — устомонлик, ҳийла, макр,
ёлғон деган неъматлардан бебаҳра юраверган. Йўқса, битта сигирнинг пули билан ўғлим катта
ўқишга кириб, катта одам бўлиб кетади, деб ўйлармиди. Телевизорни дастлаб кўрган маҳалда
ғунча лабли қизга кўз қисиб, имлаб қўйиб бир ҳафта ўзича хурсанд бўлиб юрган одамнинг ўғли
вояга етиб Масковдай жойда ўқир экану сигирдан воз кечиши нима экан?..
Ҳам тижорат, ҳам саёҳат деганларидай, риёзиёт муаллими ҳам борган эди Масковга. Ёзма
имтиҳондан «уч» олгач, тарвузлари қўлтиқларидан тушди. Зоҳид масалани ёд қилиб олган эди,
муаллимига ёзиб кўрсатди — тўғри чиқди. Муаллим имтиҳон олувчилар билан баҳслашди.
Фойда бермади. Оғзаки имтиҳонни «тўрт» баҳога топшириб, рус тилидан «икки» олдию
«сигирнинг жони шуларга худойи бўлди-да», деб қайтишди. Улар «Тошкент ўқишхоналарида
порахўрлик кучли, Масковда инсоф бор», деган умидни, ўйни ўша ёқнинг ўзига кўмиб
келаверишди. Зоҳид кетмонни елкасига ташлаб, отаси билан далага чиқди.
Колхозда ўн беш кун озодлик эълон қилиниб, кунига тўрт-бештадан тўй ўтаётган кунларда
қишлоққа тепакал бир ўрис жингалак сочлари оқариб кетган бир ўзбек билан бирга келиб,
Зоҳидни суриштирди. Зоҳид уни таниди: Масковда оғзаки имтиҳонни шу одамга топширган эди.
Унинг муаллим эканини биларди, бироқ, риёзиёт бўйича етук мутахассис эканидан бехабар
эди. Жингалак сочлари оқарган ўзбекни эса Зоҳид танимади.
— Ёзма имтиҳондаги масалани мен тузган эдим. Унинг иккита ечими бор эди. Сен ечимнинг
учинчи йўлини топган экансан. Кейин фикрласам, сен топган йўл маъқулроқ экан. Сен келгуси
йили Москвага албатта боришинг керак. Мана, Ҳабиб Сатторович сендан хабар олиб
турадилар. Бу киши менинг шогирдим. Сен менга кенжа шогирд бўласан.
Зоҳид бундан беҳад хурсанд эди. Гўё олий билимгоҳни битириб келгандай қувонганди. Бироқ,
муаллими тушмагур ишни бузди.
— Зоҳид энди Масковга бормайди, ўртоқ профессор. Билимгоҳингизда Ўзбекистон учун нечта
ўрин ажратилган? — деб сўради. — Биттами? Бу йил ким кирди? Сизга ёлғон, менга чин —
министрнинг ўғли кирди. Карра жадвални биладими ё йўқми, менга қоронғи. Лекин у
имтиҳонларни «беш»га топширди. Сиз тузган масалани ҳам зўр қилиб ечиб бергандир.
Ўзбекистонда министр деганлари кўп, уларнинг болалари кўп. Ҳар йили биттадан сигир
сотишга бизнинг қурбимиз етмайди. Камбағалнинг боласи қадимда ҳам ўқиёлмаган, ҳозир ҳам
ўқиёлмайди. Катта олимлар, катта одамлар таржимаи ҳолида камбағалдан чиққанман,
етимхонада ўсганман, деб ёзишади. Бари ёлғон! Ҳаммаси бойнинг болалари. Ҳаммаси
отасининг олтинлари туфайли ўқиб одам бўлган!
Муаллимнинг бу гаплари Зоҳиднинг отасига маъқул келиб, «ўғлим Масковда ўқисин» деган умидидан воз кечди.
Кетмонини тинчгина чопиб юрганида, келгуси ёз бошларида Ҳабиб Сатторович деган одам яна
келиб, эски гапни қўзғади. Узоқ давом этган музокаралардан сўнг томонлар сулҳга келишдилар
— Зоҳид Масковда эмас, Тошкентда ўқишга рози бўлди. «Майли, олий маълумотни Тошкентда
олсин, бироқ, аспирантурани албатта Москвада ўқийди», деди Ҳабиб Сатторович. Ўқишнинг
иккинчи йилиёқ, Зоҳид олимлар назарига тушди. Унинг имкониятлари, келажаги ҳақида
умидли гаплар бошланганди. Бироқ, акасининг ўлими, терговчилар, ҳакамларнинг номардлиги
барча имконияту умидни парчалаб ташлади. Зоҳиднинг елкасига бир шайтон миниб олиб «бу
ўқишни ташлайсан, ҳуқуқ илмини оласан, бу аблаҳларга қарши курашасан, адолатни
тиклайсан, бечораларга суянчиқ бўласан», деб минғирлайверди. Зоҳид бу гапларга кўнди.
Тўнғич ўғли дардида қадди букилган отага ҳам шу фикр маъқул келди.
Мана, орадан йиллар ўтиб, риёзиётчилар умид билан қараган йигит шаҳар турмасининг
сўроқхонасида ёлғиз ўтириб, рақамларга рақамлар улаяпти: қўшув, бўлув, олув, сўнг илдиз
остидаги рақамлар... Буларни ечиш унга чўт эмас. Аммо адолат формуласига тиши ўтмаяпти.
Не-не алломаю донишмандлар еча олмаган масалага унинг қурби етармикин?

Шаҳар марказидаги эътиборли идоранинг ертўласида видеобар очишди. Ертўлага иморатнинг
биқинидан тушилади. У очилмасидан илгари ертўлада идоранинг эски-тускилари сақланарди.
Икки йил муқаддам идора ертўлани таъмирлаш учун катта миқдорда маблағ ажратди. Айрим
маҳкамалар эшикларини бўятиш учун пул тополмай сарсон юрганида бу идорага икки юз минг
сўм ажратилиши ҳукуматнинг хотамтойлигими ёинки идоранинг эркалигими, билиб бўлмади.
Қайта қуриш деган нарса билан боғлиқ воқеалар шунчалар шиддатли эди-ки, «халқ аранг
тирикчилик қилаётганида ертўлани таъмирлашга бало борми» дейдиган одам топилмади.
Зимдан қараганда халқ ғамини чекиб юрувчи бу идора ходимлари ҳам гўё оёқлари остида
нималар содир бўлаётганидан бехабар эдилар. Ертўла таъмир этилиб, Асадбек ихтиёрига ўтгач
ҳам «халқ фидойилари»да ажабланиш уйғотмади. Улар оламшумул ишлар билан — халққа
озодлик бериш ўйи билан банд эдилар. Оёқлари остида нималар бўлаётгани эса уларни
қизиқтирмасди.
Асадбекнинг қароргоҳи учун жой лозим экан, тузукроқ иморатга қаҳат келибдими? Айниқса
идоралар сони қисқараётган дамда бирон иморатни ижарага олишдан осонроқ иш йўқ. Шаҳар
ижроқўмининг раҳбарларидан бири бу юмуш билан шахсан шуғулланиб, Асадбекнинг янги
идораси учун кўп жойларни тавсия этди. Асадбек барча қулайликларга эга иморатлардан воз
кечиб, шу ертўлани танлади. Ертўлага иморат ичидан йўл бор эди. Асадбек ихтиёри билан
иморат биқини кавланиб, зинапоя қилинди, қалин пойдевор тешилиб, эшик очилди. Ертўлага
икки томондан кириб-чиқиш имкони туғилди — шуниси бехавотирроқда. Давлат ажратган икки
юз минг сўм билан бир ишнинг уддасидан чиқиш мушкул. Асадбекнинг беш юз минг сўми хароб
ертўлани ўн икки хоналик шинам саройчага айлантирди. Унинг бир хонаси видеобар,
қолганлари иш юритишга, ҳордиқ чиқаришга мўлжалланган эди. Маишатхона, ҳатто ҳаммом
ҳам назардан четда қолмади.
Юқорида халқпарварлар мажлисдан бўшамай томоқ йиртишади. Пастда эса Асадбек ўз ишини
юритади. Ҳамманинг назари юқорида. Паст билан бировнинг иши йўқ. Видеобарда чой, қаҳва,
шарбатдан бўлак ичимлик йўқ. Очилганидан бери бирон марта ҳам хориж филмини
кўрсатмади. Бисотида уч-тўрт мултфилм, эски ҳинд филмлари, Шералининг, Ғуломнинг
контсертлари... Бу ерга кунда бешта одам кирса киради, бўлмаса йўқ. Булар — кундузнинг
манзараси.
 4
Тунда видеобар ўзгача манзара касб этади. Соат ўн бирларга яқин иморат олдида иккита
милитсионер пайдо бўлади. Сўнг оппоқ «Волга»лар бир дақиқага тўхтаб ўтишади. Ундан
тушган сипо одамлар атрофга аланглаб олиб, ертўлага шўнғишади. Мажлислардан хориган
халқпарварларнинг етакчилари кўча томондан эмас, ичкаридаги зинадан тушиб борадилар. Тун
ҳукми заптига олганида оқ «Волга»лар яна бирин-сирин пайдо бўладию эгаларини олиб
жўнайди. Шундан кейин милитсионерлар ҳам ғойиб бўлишади. Тонгга яқин усти берк юк
машинаси идора орқасидаги дарвозадан ҳовлига киради. Бўш шишаларни ортиб жўнайди.
Унинг изидан «РАФ» келиб тўхтайди. Бири биридан ширин қизлар машинага илдам чиқиб
ўтиришади. Соатга қараган киши юк машинасининг уч, «РАФ»нинг бир дақиқада иш битириб
жўнаганига гувоҳ бўлади.
Идорада қоровуллик қилувчи ёш, чапдаст йигитлар барча ишни вақтида, аниқ бажарилишини
таъминлайдилар. Қайта қуриш шарофати билан барча идоралардаги кекса ходимлар ўрнини
иқтидорли ёшлар эгаллаганидек, пенсия пули тирикчилигига етмай, шу қоровуллик маошига
кўз тикувчи қариялар тантана билан кузатилиб, улар ўрнига тоғни бехосдан уриб талқон
қилиб юбормасликлари учун камтаринроқ ишни истаган йигитларни олишди. Бу йигитлар
идорага кирувчи ҳар бир кимсага салом бергучи, бағоят одобли ҳам эдилар.
Асадбек ҳар уч йилда қароргоҳини ўзгартирарди. Дастлаб гуруҳбоши бўлиб иш бошлаганида
Эски Жўвадаги пастқам уйни ижарага олган эди. Вассажуфт, қорасувоқ уйда туни билан ароқ
ичиб, чекиб чиқиларди. Лекин эртасига бу уйга кирган одамнинг димоғига қўланса ҳид
урилмасди. Шунинг учун ҳам Асадбек ўша дастлабки қароргоҳини кўпроқ ёқтирарди. Орадан
йиллар ўтиб, қароргоҳларини кўп ўзгартирди. Мана бу янгиси хон саройидек безалди. Лекин
кўнгил қурғур барибир ўша қорасувоқ уйни қўмсаб қолади.
Янги йил кутиш баҳонасида тунни бедор ўтказган шаҳар тонгни кўзда уйқу билан кутиб олди.
Кимдир туни билан телевизор кўриб, кимдир улфатлари билан тўйиб ичиб, кимдир жононлар
билан тўйиб маишат қилиб, энди ҳордиқ чиқарар эди. Бундай байрамлар Асадбекнинг
одамлари учун ҳаром, у байрам кунлари яйрашни, маишат қилишни қатъиян таъқиқлайди.
Унинг назарида айнан шундай кунда қопқонга тушиб қолиш мумкин. Одамлари бунга кўникиб
кетган. Асадбек вазият ва имкониятга қараб эълон қилган байрам кунлари яйраб олишади.
Янги йилнинг биринчи куни шаҳар уйқудан турмай, видеобар эшикларини очди. Бошқа
кунлардан фарқли ўлароқ, бу тун видеобар ишламади. Оқ «Волга»лар ҳам тўхтаб ўтмади.
Видеобар оғаси, чақчайган кўзларидан бирон-бир маъно уқиш мушкул бўлган, қалин мўйлови
туртиб чиққан тумшуғига ҳусн бериш ўрнига баттар хунуклаштирган барзанги йигит хорижнинг
қизил духоба қопланган юмшоқ курсисига ястаниб олган эди. У гўё телеекрандаги мултфилмни
томоша қилар, хаёли эса ён курсида ўтирган, башанг кийинган, кўзларида саросима сузаётган
одамда — вино заводи бошқони Қилич Сулаймоновда эди.
Бошқон саҳар чоғи видеобар эшиги очилиши билан пайдо бўлди. Видеобар оғаси ҳам,
пештахтани артаётган хушбичим қиз ҳам унга «нима учун келдингиз?» демади. Ўн саккизни
қоралаган хушбичим қиз вазифасини аниқ билади: чой, қаҳва қайнатиш, келган-кетганларга
эътибор бермаслик, видеобар эгаси имо қилган одамга қараб ширин жилмайиб қўйиш.
Видеобар оғаси ҳам вазифасини аниқ билади: салом-аликни жойига қўйиш, келган
одамларнинг, танишми ё нотанишми барибир, ҳаракатини синчиклаб кузатиш, ортиқча
гаплашмаслик, савол бермаслик. Ана шу вазифасига амал қилгани учун ҳам, Қилични яхши
таниса-да, салом-аликдан нарига ўтмади. Сўфи таҳорат қилишга улгурмай бу одам етиб
келибдими, демак, сабаби бор. Демак, аъёнлар, сўнг хўжайин ҳам келадилар. У ичкарини
тайёрлаб қўйган. Бундан кўнгли тўқ. Видеобар янги йил кечасида ташқаридан
зулфинлангандай кўринса-да, ичкарида ҳаракат тўхтамаган эди. Тўртта телефон қўйилган
хонадаги икки қиз, пештахта ортидаги хушбичим қиз гўё хуру ғилмон сингари видеобар эгасига
 5
бир кечалик жаннатни беришган, базм қуришган эди. Тонгга яқин базм энг ширин ерида
барҳам топган, хоналар саришта қилиб қўйилган эди. Базм иси хўжайин димоғига етиб борса,
қай кунларга тушишларини билишса-да, бу тун шайтон йўриғидан чиқишолмаганди. Уларга
биров келиб «бу гуноҳингиз яратганга маъқулмас, энди жазолайди», деса «тавба қиламиз, худо
кечиради», дейишлари мумкин. Аммо «Асадбек бу ишингиздан хабар топди» деса, юраклари
ёрилиб ўлишлари ҳеч гап эмас. Чунки Асадбекнинг кечирмаслигини барчалари билишади. Била
туриб ўзларини тийишолмади. Нима қилишсин, тирик жон...
Қилич иккинчи пиёладаги чойни ичиб улгурмай эшик очилиб, жуссаси кичик, эти устихонига
ёпишган, қалдирғоч мўйлаби ўзига ярашган одам кўринди. Бу одамни яхшилаб таниб олинг:
Ҳайдар Асроров, лақаби Кесак полвон. Асадбекнинг ўнг қўл аъёни. Озғин, чайир бўлгани учун
Кесак полвон, деб аташгандир, десангиз янглишасиз. Ҳар бир жамоанинг ички тартиби, расмрусуми бўлганидек, бу оламнинг ҳам ўзига яраша қонун-қоидаси бор. Шулардан бири — бу
оламга қадам қўйган ҳар бир тирик жонга лақаб берилади. Лақаб осмондан олинмайди, балки
хатти-ҳаракати, феълига қараб топилади. Жуссасига қараб танланганида Ҳайдар Кесак эмас,
Тошполвон ёки Темир полвон бўлиши керак. Унинг панжаларини Худо суякдан эмас, темирдан
яратган. Гарчи сигир йилида туғилган бўлса-да, Асадбек ҳазиллашиб бунинг мучали мушук,
дейди. Бунга сабаб, ёшлик чоғларида, ҳали «карате», «ушу» деган гаплар йўқ пайтида Кесак
полвон муштлашгудай бўлса мушукдай сапчиб, уч-тўрт давангирга бас кела оларди. Кесак
полвон анчадан бери ўзи муштлашмайди. Ёнида биргина имосига маҳтал бўлиб турган ўзи
сингари чайир йигитлари бор.
Кесакполвон хонага кириб, Қилич билан сўрашиб олгунича бир-икки дақиқа вақт ўтади. Саломалик чоғида эътиборга молик гап-сўз бўлмагани учун, вақтдан фойдаланиб Ҳайдарга Кесак
полвон лақаби берилишининг тарихини баён қилай:
Бу воқеа эллик саккизинчи йилда бўлиб ўтган эди. Ҳайдар Асадбек билан янги танишган
кунлар. Эрталаб кўпроқ темир йўл бекати атрофида «ов» қилар эди. Поездда келган
одамларни зимдан кузатиб, пули бор, деб гумон қилинганларининг изидан тушарди. Бир куни
Ҳайдар Намангандан келган икки одамни мўлжалга олди. Яктаги устидан қўшбелбоғ боғлаган
ўрта яшар киши унинг эътиборини тортди. Иккала одамнинг қўлида арзирли юк йўқ, белбоғ эса
дўмпайиб турибди. Демак, булар бозорга мева-чева олиб келувчи деҳқонлардан эмас. Пулни
белбоққа боғлаб тўй-пўй ташвиши билан шаҳарга тушишган. Ҳайдар бунақа одамларнинг
феълини билади. Пулни ё маҳси қўнжига ё белбоққа яширишади. Кўпчилик белбоғни маъқул
кўради: пул белга дармон, дейишса керак-да. Ҳайдарнинг «мижоз»лари, аксига олгандай,
трамвайга чиқишмади. У ёққа тентираб, бу ёққа галдираб, уч вагонли трамвайлар бемалол
бўлиб қолди. Энди ишни трамвайда эплаштиришнинг ҳеч иложи йўқ эди. Ҳайдар уларнинг
изига тушиб, Олой бозорига қадар борди. Лозим бўлганида ҳимоя қилиш мақсадида Асадбек
унга соядек эргашди. Чўнтак, белбоғ кесишга Ҳайдардан ўтадигани йўқ эди. Хуллас, белбоғ
кесилди. Кесишга кесдию оғирлигидан ҳайрон бўлди. Панароққа ўтиб қарасаки, белбоғда сариқ
чақа ҳам йўқ — беш-олтита кесак ҳафсала билан териб қўйилган. Ҳайдар «бу қишлоқи кўзни
шамғалат қилмоқчи экан», деб ўйлади. Аслида шаҳарни бир томоша қилиб келай, деб йўлга
отланган бу деҳқон «таҳоратга кесак топиладими йўқми» деб ҳар эҳтимолга қарши белбоғига
тугиб олган эди. Ўшанда аламдан бўзариб турган Ҳайдарга қараб туриб Асадбек роса кулди.
Лақаб ҳам ўшанда туғилди. Икки ошна бу воқеани тез-тез эслаб, мириқиб кулишади.
Кесакполвон Қилич билан омонлаша туриб, пештахта ортидаги хушбичим қизга қараб олди.
Қиз унга ширин жилмайди. Видеобар эгаси бу қарашнинг маъносини дарров илғади.
— Окахон, гап йўқ, шкалад егандай бўласиз, — деди қўлини кўксига қўйиб.
Ҳайдар ичкари кириб кетгач, худди келишиб олингандай Эҳсонов пайдо бўлди. «Чувринди»
деган лақаб барваста, юзлари ҳамиша қип-қизил, овози темир жарангидай бу одамга унча мос
келмайди. Ёшлигида олган бу лақабига кўникиб кетган. Асадбек билан Ҳайдар Андижондан
келган ўн уч ёшли чувринди бу болани олтмишинчи йилда қанотларига олиб янглишмаган
 6
эдилар. Камгап, сермулоҳаза, уришганда эса отасини ҳам танимайдиган беаёв эди бу
Чувринди.
Ҳайдар бирон-бир масала хусусида фикр юритилганда тез, аммо саёзроқ хулоса чиқарарди.
Маҳмуд эса аксинча эди. Асадбек шунинг учун ҳам кўпроқ Маҳмудга суянарди.
Аъёнлар ичкарига кириб кетишгач, орадан ярим соат ўтиб, телефон жиринглади. Қиз гўшакни
қулоғига тутиб, видеобар оғасига кўз тикди.
— Хўжайин келмас эканлар. Бегавотга кетибдилар, — деди айбдор одамнинг овози билан.
Бу гапни эшитган Қилич «кетаверсаммикин?» дегандай видеобар оғасига қаради. Йигит
қизнинг хабарига ҳам, Қиличнинг савол-назарига ҳам эътибор бермади. Чунки бу хабарнинг
сири хушбичим қизга ва Қиличга номаълум, видеобар оғасига эса ойдай равшан эди. «Хўжайин
келолмайдилар» деб қўнғироқ қилиндими, демак, Асадбек ярим соатлардан кейин пайдо
бўлади. Ҳозир ичкари хонага ўрнатилган тўрттала телефон ҳам жиринглаб шундай хабар
эшитилган. Асадбек, кўнгли нотинч маҳалларда ана шундай найранг ишлатиб турарди.
Биронтаси изимга тушса, пойлаб турган бўлса чалғийди, деб шу усулни қўллайди. Бу найранг
фақат энг ишончли одамларгагина маълум. Асадбекнинг белгиланган жойга, белгиланган
соатда келмаслиги, ё ярим соат аввал, ё кейин пайдо бўлиши ҳам унга аён.
Видеобар оғаси бепарво бўлгани учун Қилич ҳам ноилож мултфилмга тикилиб ўтираверди.
Ярим соатда юраги сиқилиб, жони ҳалқумига келди. Охири чидай олмади:
— Мен кетаверайми? — деб сўради.
— Окахон, ўтирибмиза-де чақчақлаши-иб... Чойдан олинг. Бугун оддих бўлса, шошиб қаёққаям
борасиз. Ҳозир Шерни қўйиб бераман. Бир мазза қилинг, — у шундай деб хушбичим қизга
қаради. Телеекран пирпираб ўчди. Дам ўтмай пирпираб ёришиб, торини қўлтиқлаб олиб қўшиқ
айтаётган Шерали кўринди. Шерали учинчи ашулани айтаётганда Асадбек келди. Саломга алик
олдию ҳол-аҳвол сўрашмасдан, индамай ўтиб кетди. Видеобар эгаси Қиличга «Окахон,
аҳволингиз чатоқ, хўжайиннинг феъли айниган», дегандай қараб қўйди. Қилич бефаҳм
одамлардан эмас, Асадбекнинг ранги-рўйига қараб, аҳволи ёмонлигини ўзи ҳам билди.
Асадбек кенг хонага кириб аъёнлари билан саломлашгач, ўртада туриб атрофга синчиклаб қаради. У ичмас ҳам, чекмас ҳам эди. Шунданми,
димоғи ҳар қандай исни илғаб, ажрата оларди. Ҳайдар ҳам, Маҳмуд ҳам ярим соатдан мўлроқ
вақт шу хонада ўтириб ҳеч нимани сезишмаган эди. Асадбек хонани кўздан кечиргач:
— Бўтқа! — деб бақирди.
Бўтқа — видеобар эгаси Кенжанинг лақаби. У Асадбек кириб кетгач, жойига бориб ўтирмай,
эшик оғзида турган эди. Хўжайиннинг қаҳрли овозини эшитгач, шошилиб кирди.
— Лаббай, окахон, — деди қўл қовуштириб.
Асадбек ҳеч нарса демай тескари шапалоқ тортиб юборди. Оғиз-бурни аралаш тушган
кутилмаган зарбдан Бўтқа мувозанатини йўқотиб йиқилай деди. Бир уришда одамнинг жонини
суғуриб оладиган бу йигит гавдасини ростлаб, «хўжайин, яна уринг, мазза қилдим» дегандай
қўл қовуштириб, бошини эгди.
— Шу ерни ҳам ҳаром қилдингми, ҳайвон! — деди Асадбек унга қарамай. Бўтқа хўжайин
тикилиб турган нуқтага қараб, жони чиқиб кетгудай бўлди. Кечаси маишат қилиб, хонама-хона
изғишганда гангиб бу хонага ҳам кирган, чордона қуриб ўтириб, яланғоч қизларни ўйнатган
эди. Хонага кирганида қўлида пиёла бор эди. Конякни ичиб бўшаган пиёлани стол тагига
қўйганича унутган экан. Хўжайин кира солиб, шуни ҳам кўрибди. Бўтқа шошилиб пиёлани
олди-да, чиқиб кетди.
Асадбек ўз ўрнига ўтмай диванга, Чувриндининг ёнига ўтирди.
— Буларни бичиб қўйишим қолди, — деди ўзига ўзи гапиргандай.
Ҳайдар ҳам, Маҳмуд ҳам Асадбекнинг қизи топилганини, уйга қай ҳолда кириб келганини
биларди. Лекин «қизингиз топилибди, энди нима қиламиз», деб сўрашмади. Узоқ йиллар бирга
бўлиб, Асадбекнинг кўзига қарабоқ ниятини фаҳмлаб олувчи бу аъёнлар шу вақт мобайнида
 7
сабрга ҳам ўрганган эдилар. Улар Асадбекдан олдин гап бошламасдилар.
— Анави тўнкани нима қиламиз? — деди Асадбек, жаҳлдан тушиб.
Гап вино заводи бошқони Қилич Сулаймонов хусусида эди.
— Ўтган куни Хосилбойвачча билан учрашган, — деди Кесакполвон.
— Беш кун аввал ҳам учрашган эди, — деб эслатди Чувринди.
— Топган одамини қара, — деди Асадбек...
— Тинчитиб қўя қолиш керак, — деди Кесакполвон.
Асадбек Чувриндига қаради. Агар у «ҳа» деб қўйса, масала анча ойдинлашарди. Асадбек бошқа
фикрда эди, Чувриндидан шу фикрини қўлловчи, ҳеч бўлмаса яқин келувчи гап кутди.
— Ўзи пиширган шўрвани ўзи ичсин, — деди Чувринди. Бу гапдан Асадбек кўнглига равшанлик
кирди.
— Тўғри, чақир уни, — деди.
Учовлон йиғилиб, ёнларида бошқа одам бўлмаса, дастёрлик вазифаси Чувриндига юкланар
эди. Ҳозир ҳам бу буйруқни малол олмай ўрнидан турди. Унинг эшикни очиб кўриниш
беришиёқ Қиличга ваҳм сочди. «Тақдиримни бирпасда ҳал қилишдими?» деган хавотир билан
катта хонага кирди. Ҳозир у завод бошқони, шаҳарнинг манаман деган бойига ўхшамас, балки
бир тўп оч мушукларга рўпара бўлган бечора сичқон аҳволида эди. «Пулинг бўлса, чангалда
шўрва» дейишади. Пули кўп одам балки шўрвани чиндан ҳам чангалида ушлаб туриши
мумкиндир. Аммо ўз жонини ушлаб қола олармикин? Ҳар куни ўнлаб одамларнинг таъзимига
беписанд қаровчи Қилич, «сенга раҳбарман» деб пўписа қилувчиларнинг овозини беш-ўн сўм
пул билан ўчириб қўя олувчи бошқон иштонини бехос хўл қилиб қўйган боладек шалвираб
қолди.
Асадбек хонага икки қадам қўйиб, тўхтаб қолган бошқонга тикилди. Четдан қараган кишига
Қилич ҳам, Асадбек ҳам қотиб қолган ҳайкалдай туюлиши мумкин эди. Фақат Қиличбек
кўзларини пирпиратиб ҳайкал эмас, тирик жон эканидан далолат бериб турар эди. Асадбекнинг
нигоҳи илон авровчисиники сингари ўткир эди. Шундай тикилганда ҳатто Ҳайдар билан
Маҳмуд ҳам баъзан каловланиб қолишарди. Мана шу нигоҳнинг ўзи юз дарра туширишдан
афзалроқ эди. Чунки бундай қарашнинг оқибати даҳшатлироқ ҳукм билан якунланиши
Асадбекнинг феълини билганлар учун сир эмасди.
— Бу ёққа ўтиринг, ўғил бола.
Асадбек киноя билан шундай дегандан кейин ҳам, то Қиличбек рўпарадаги юмшоқ курсига
ўтиргунча ҳам нигоҳини узмади.
— Эшитдингларми, бу акамиз шаҳарга ҳоким бўлибдилар? — деди Асадбек. Гарчи унинг саволи
аъёнларига қаратилган бўлса-да, кўзи ҳануз Қиличда эди. — Ё мен хато эшитдимми? Балки
дунёга ҳокимдирсиз, а?
Қилич Асадбекка тик қараёлмай, мадад истаб аъёнларга боқди.
Шу пайтгача улар орасида бундай оҳангда гап-сўз бўлмаган эди. Асадбек бирон нарсадан
ранжиса одамлари орқали маълум қиларди. Ўзи майда-чуйда гапларга аралашмасди. Қилич
заводдаги ишни юритишда, ишга одам олиш ёки бўшатишда Асадбек чизган чизиқдан четга
чиқмас эди. Бош муҳандис қамалган куни чопар келиб «хўжайин хафалар» деди-ю, унинг
оромини олди. У Шарифнинг юқори лавозимга нолойиқ экани, ишни бузаётганини айтиб
огоҳлантирган эди. Сўнгги суҳбатда Асадбекнинг ўзи «йўлини қилинг» деб эди. У йўлини
топди. Энди хўжайин нима сабабдан ранжийди?
— Асадбек ака, гуноҳим нима, айтинг? — деди Қилич.
— Гапини қара-я! Гуноҳини билмасмиш, — деди Асадбек тиззасига шап этиб уриб. — Шарифни
нима қилдинг?
— Ўзингиз айтдингиз... йўлини топ, дедингиз. Ишларимиздан ҳид олиб, очаман, девди.
— Очса нима?! Кимга очади? Ким келиб сени кишанга солади? Пул топишни билган, ақл
топишни ҳам билиш керак! Қаматишга сарфлаганингнинг ярмисини ўзига бермайсанми.
 8
— Пул олмайдиган қайсар эшшак-ку, у?
— У олмайдиган эшшак бўлса, сен пул беришни эплолмайдиган молсан! Пул олмайдиган одам
йўқ бу дунёда, пул беролмайдиган лапашанглар бор. Билиб қўй, уч кунга қолмай Шариф уйда
бўлиши керак.
Қилич Шарифнинг иши ёш бир йигит қўлида эканини биларди. Шаҳар прокуратурасида сўзини
икки қилмайдиганлар ҳам бор. Шу сабабли Асадбекнинг буйруғидан чўчимади. «Шу ҳам
ишми!» деб енгил тортди.
— Ўзинг ўрнига бориб ўтирсанг ҳам чиқарасан, — деди Асадбек янада қатъийроқ оҳангда.
«Бунча ваҳима қилади бу», деб ўйлади Қилич. Лекин бу гапни тилига чиқармай «Хўп» деб қўя
қолди. У осонгина қутулдим, деб ўрнидан турмоқчи эди, Асадбекнинг гапи жойига қайта
михлади-қўйди:
— Ҳосилбойваччага салом айтиб қўй.
«Билибдими?!» Осонгина қутулдим деб ўйлаган Қиличнинг юзига энди қизиллик югура
бошлаган эди. Бу гапдан кейин ранги қув ўчиб, мурдадан фарқи қолмади.
— Ҳосилбойваччага айтиб қўй: сеникини артгунча, ўзиникини эпласин. Келиб-келиб ўшандан
паноҳ изладингми, э, сўтак!
— Мен... паноҳ изламадим... бошқа иш билан борган эдим.
— Қанақа иш? — Асадбек шундай деб ўрнидан турди. Савол беришга бериб қўйиб, жавоб
кутмади. Стол томонга ўтиб, ғаладондан катталиги сигарет қутисидай келадиган магнитофон
олиб жажжи тугмасини босди.
«Илтимосингизни бажардим, ора очиқ энди» — бу Ҳосилбойваччанинг овози эди.
«Унинг қамалганини билиб Асадбек қутурибди». Қилич ўз овозини эшитиб ўрнидан туриб
кетди. Асадбек ҳам, аъёнлар ҳам унинг ҳаракатига парво қилишмади.
«Биз фақат олимваччани йўқотишга келишган эдик. Бу ёғига ўзингиз балогардонсиз».
«Шу иш баҳона бўлиб Асадбекни йўқотиш керак! Бу шаҳарга хўжайинлик қилиш фақат сизга
ярашади...»
Бу гапдан кейин орага сукут чўкди. Қиличнинг кўз олдига мийиғида кулимсираб турган
Ҳосилбойвачча келди. Асадбекнинг қанотида юрган одамдан бундай гапни эшитиш
Ҳосилбойвачча учун тушунарсиз, завод бошқони чин дилдан айтяптими ё иғво бошлаяптими —
унга қоронғи эди. Шаҳардаги икки қўчқорнинг бири Ҳосилбойвачча саналса-да, куч Асадбек
томонда экани барчага маълум эди. Икки қўчқор кўприк устида учрашса, бирининг қулаши
тайин. Бу ҳақиқат ҳар иккисига ойдин бўлгани учун калла қўйишга шошилишмайди. Икки
қўчқор орасида келишув борлиги жуда оз одамга маълум. Қилич нодонлик қилганини,
буларнинг тили бир эканини англаб етди. Энди магнитофондан чиқаётган овозлар унинг
қулоғига кирмади. Хаёлига аста-секин ўрмалаб кириб портлаган, «Ўлдиради!» деган ваҳимали
фикр танасидаги жонни қувиб чиқаргандай эди. Кесакполвон ғазабдан жўшиб, сапчиб туриб
тумшуғига мушт туширди-ю, унинг танасига жон қайтди. Йиқилиб ётган ерида аввал
думбасидан сўнг белидан бир-икки тепки егач, хаёли янада равшанлашди.
Чувринди Кесакполвонни қўлидан ушлаб ажратиб қўйгач, Қилич ўрнидан турди. Чўнтагидан
рўмолчасини чиқариб, бурнидан оқаётган қонни артди. «Энди ўлдиришади. Мени бу ерга ажал
ҳайдаб келган экан,— деб ўйлади у. — Битта бошга битта ўлим. Ўзим аҳмоқман. Буларнинг
барибир гўр эканига ақлим етмабди. Ўзимни ўлдиришса майли, болаларимга тегишмаса
бўлгани...» У ўлим олдида сўнгги гапимни айтиб олай, деган мақсадда «Болаларим...» деб сўз
бошламоқчи эди, ғўдиранишдан нарига ўтмади. Кесакполвоннинг бир зарбидан синган тилла
тишлари гапиртирмади.
— Сенга ижозат, — деди Асадбек, юмшоқ оҳангга ўтиб. — Айтилган ишни қил. Шарифнинг
ўрнини совутма.
Қилич «хато эшитмадимми?» деган ажабланиш билан Асадбекка боқди. Асадбек юмшоқроқ
оҳангда гапирган бўлса-да, қараши ўша-ўша ўткир, совуқ эди. «Шарифнинг ўрнини совутма,
деб нимани назарда тутди? Вазифасига тиклаб қўй, дедими ё қамоқдаги ўрнини совутма,
демоқчими?» Қилич синган тишларини рўмолчасига тупуриб, шу муаммони ойдинлаштириш
мақсадида сўради:
— Жойида ишлайверсинми?
— Қаерда ишлашини бизга қўйиб бер. Сен унинг ўрнини совутма.
«Демак, қамоқдаги ўрнини... Бир жиҳатдан шу дуруст. Булардан бир-икки йил нари яшайсан...»
Қилич жонини қайтариб берган ҳотамтой акаларига таъзим қилди. Таъзимга жавоб бўлмагач,
чиқиб кетиши лозимлигини уқди. Тисланиб юриб эшикка яқинлашди.
— Бир умр қулингиз бўлмасам, каломулло урсин, кўзим очилди, ака!
Бу гапдан улар қувониб ҳам кетишмади, ажабланишмади ҳам.
Қилич қувониб кетганидан ёки меҳри товланганидан ичмади бу қасамни. Унинг назарида
қирққа кириб, лаҳадга тушиб чириб ётгандан кўра қолган йигирма йилми, ўттиз йилми, умрини
ёруғ оламда, қулликда ўтказгани маъқул эди. Ер юзидаги одамлар турфа хил умид билан умр
ўтказадилар. Бировлар Ватан учун жонни тикадилар, баъзилар дин поклиги, яна айримлар фан
ривожи учун... Қиличлар алоҳида тоифага мансуб — улар ширин жонлари учун Ватанни ҳам,
динни ҳам... тикиб юборадилар. Шундай экан, жони фойдага қолган дамда битта қасам ичиб
юборса, осмон узилиб ерга тушибдими?
— Бекорга қўйиб юбординг. Тинчитиш керак эди, — деди Ҳайдар, бармоқларини қисирлатиб.
Унинг одатини билмаган киши ҳозир мушт урганда панжалари чиқиб кетган экан, энди жойига
соляпти, деб ўйлаши мумкин. Бармоқларини қисирлатиш — асабийлашаётганидан дарак.
Асадбек уч нарсага тоқат қилолмайди: лаганга қошиқ ёки санчқи тегиб тарақласа, ёнидаги
одам овқатни чапиллатиб еса, бармоқлар қисирласа ғаши келиб миясига игна санчилгандай
бўлади. Тақдирнинг ғирром ўйини бу «фазилат»ларнинг барчасини Ҳайдарга насиб этган.
Йиллар мобайнида Асадбек унга танбеҳ беравериб чарчади. Агар бу танбеҳлар молга айтилса,
у туппа-тузук одамга айланиб қолиши мумкин эди. Лекин Кесакполвон яратган эгам ато этган
бу «фазилат»ларига заррача хиёнат қилмай яшаяпти.
Асаб торлари таранг тортилган Асадбек унга ўқрайиб қараб туриб, охири портлади:
— Жим ўтирсанг-чи, бирпас!
Дунёнинг оромини шу бармоқлар қисирлаши бузиб тургандай, хонани бирданига сукунат
босди. Иккала аъён Асадбекка тикилиб ўтираверишди. Бир неча нафаслик сукут Асадбекнинг
ҳам жонига тегиб, оҳиста гап бошлади:
— Уни тинчитиш осон... Ўша ёқда тинчийди. Мен хоинларни ҳеч қачон кечирган эмасман.
Ёзувларни менга Ҳосилбойвачча берди. Нима учун берди, ўйлаб кўр-чи? Мени яхши кўргани
учунми? У «Асадбек Кесакполвон деган аҳмоқ ошнасининг маслаҳатига юради», деб ўйлаган. У
пайт пойлаяпти. Унинг пули кўп, аммо ақли калта.
— Ақли калталардан кўпроқ қўрқиш керак, — деди Чувринди.
Асадбек унга ялт этиб қаради. «Қўрқиш керак» деган ибора унга ёқмади. Чувринди бу
қарашнинг маъносини тушуниб, гапига тузатиш киритди:
— Эҳтиёт бўлиш керак, демоқчиман. Ақли калталар ўйлаб, ишни пишитиб сўнг жангга
кирмайди, кутилмаганда чанг солиб, ўзини ҳам, бошқани ҳам вайрон қилади.
— Ҳосилбойвачча ҳали-бери менга уруш очмайди. Янги пайдо бўлаётган майда тўдалардан
эҳтиёт бўлиш керак.
— Гапингиз тўғри, — деди Чувринди, — бир ҳикмат бор: тариқдай мамлакатнинг раҳбарлари
камбағалликдан чиқиш йўлларини излаб, охири Америкага уруш очмоқчи бўлишибди. Уруш
очсак, улар бизнинг юртимизни босиб олишади, сўнг халқимизни боқишга мажбур бўлишади,
дейишибди. Шу қарорга келишганда улардан бири: «агар биз уларни енгсак-чи, халқини
қандай боқамиз?» деб ташвишланган экан.
 0
— Агар катта мамлакат лаллайса ҳар бало бўлиши мумкин, — деди Асадбек. Сўнг
Кесакполвонга юзланди: — Отарчининг қайтганини эшитганмидинг?
— Қайси отарчи?
— Элчин. Эсингдан чиқдими?
— Ҳа, уми? Эшитувдим.
— Нега менга айтмадинг?
— Чакки қадам босгани йўқ. Тинчгина юрибди.
— Тинчгина юрибдими? Сен унинг ўрнида бўлганингда тинчгина юрармидинг?!
— Мени ўша сўтакка тенглаштирасанми?
— Бўпти, гапни чайнама. Энди қарзимизни узишимиз керак. У сен ўйлаган сўтакларданмас.
Эркак у, билиб қўй! Депутатнинг қизи бўйига етиб қолганми?
Чувринди Асадбекнинг мақсадини англаб, бош ирғади.
— Ҳайдар, Шилимшиқдан хабар борми?
— Юрибди, Челябинскда.
— Уни қайтариш керак. Отарчига рўпара қиламиз. Ўчини биздан эмас, ўшандан олаверсин.
Маҳмуд, Шарифнинг иши ёш боланинг қўлида экан. Винзаводга қизиқаётган эмиш. Кимлигини
билиб қўй.
— Билиб қўйганман. Тўйтепалик бола. Ота-онаси кетмончи. Ўзига илмдан Худо берган экан.
Лекин илмни ташлаб бу ёққа ўтибди.
— Нега?
— Акасини ўлдириб кетишган экан. Шунга алам қилгандир.
— Ким ўлдирган экан, аниқлаб қўй.
Бу буйруқ Кесакполвонга қарата айтилган эди. У нима қилиш лозимлигини тушунди. Маҳмуд
Ҳайдарга нисбатан зийрак, мулоҳазали эди. Асадбек атрофидагилар уларни бир одам танаси
аъзолари, яъни Ҳайдар— қўл-оёқ, Маҳмуд — бош, Асадбекни эса юракка қиёс қилар эдилар.
Асадбекдан марҳамат истаганлар аввал Маҳмудга учрашишни маъқул кўрадилар. Унинг лақаби
«Чувринди» бўлгани билан ақлан бой эди. Кўп йиллар муқаддам бекатда хароб ҳолда тентираб
юрганида Асадбекка эмас, бирон илм эгасининг назарига тушганида катта олим бўлиб кетиши
шубҳасиз эди. Банданинг эмас, Яратганнинг амри вожиб бўлади, деганларидек, мана ҳозир
Маҳмуд Фанлар академиясида эмас, қасрга айлантирилган ертўлада Асадбек билан юзма-юз
ўтирибди. Олимлар тунги зиёфатдан ҳали ўзларига келганларича йўқ, у эса тиниқ ақли билан
тетик ўтирибди. Асадбек юрагидаги зардобни яширишга қанчалик уринмасин, Маҳмуд унинг
вужудида уйғонган ғалаён ўтини аллақачон сезган. Бу зардоб, бу ғалаён фақатгина қизининг
тақдирига боғлиқ эмаслигини ҳам фаҳмлади. У Асадбекнинг бир оз жим қолганидан
фойдаланиб, ўрнидан турди-да, эшикни очиб қараб қўйди. Бўтқага шу қарашнинг ўзи кифоя
қилди. Зум ўтмай патнис кўтариб кириб, пиёлалардаги қаҳваларни таъзим билан бир-бир
узатди.
Асадбек пиёлани олди-ю, қаҳвани ичмади. Бўтқа чиқиб кетгач, Маҳмудга юзланди:
— Ўғлинг неччига кирди?
— Йигирма иккига.
— Кичик ўғлим йигирма олтига қараб кетяпти, — Асадбек шундай деб маъюс тортди. — Топгантутганларимиз невара-чевараларимизга ҳам етиб ортади. Бизга яна нима керак?
Маҳмуд жавоб бермади. Ҳайдар эса ажабланиб, қўлидаги пиёлани юмшоқ курсининг
ёнсуянчиғига қўйди.
— Бек, тинчликми ўзи, сенга нима бўлди?
— Менгами? — Асадбек маъюс жилмайди. — Менга ҳеч нима бўлмади. Лекин... осойишта
ҳаётимиз тугаганга ўхшайди.
Асадбек салкам қирқ йиллик безовталикни, курашни, таҳликали йилларни, жон талвасасида
юришларни осойишта ҳаёт, деган экан, бу осойишталик тугаган бўлса нималар юз бериши
 1
мумкинлигини тасаввур этиб кўринг.
— Биз урушга кираётганга ўхшаймиз, — деди Асадбек ўша синиқ оҳангда. — Бизга уруш
очганлар — майда тўда. Майда тўда уюшганроқ бўлади. Улар бизга уруш очганларини маълум
қилдилар. — Асадбек қизи воқеасини назарда тутган эди, аъёнлар буни тушундилар. — Лекин
мен урушни истамайман. Мен уларнинг мақсадини билишим керак. Дарди бойлик бўлса,
бераман. Шаҳарга ҳокимликни истаса — олсин. Агар мақсади ёлғиз ўч олиш бўлса, ноиложмиз,
урушамиз. Аммо бу сўнгги уруш бўлади. Энди мен винзаводдаги тентак олим болага жон
куйдираётганимнинг сабабини сенларга айтиб қўяй. Биз бу заводни давлатдан сотиб олишимиз
керак. Бу олим бола бизга шунда асқотади. Чет элнинг назарига тушган олимни қўлдан
чиқарсак, ўтакетган аҳмоқ бўламиз. Шу бола орқали Португалия билан алоқа боғлаймиз.
Заводдан олаётган сариқ чақаларимиз олтинга айланиши керак.
Бу гап Маҳмуд учун янгилик эмас эди. Корхоналар ижарага берила бошлаганида Асадбек бир
неча йигитларига такси машиналар олиб берди, аммо каттароқ ишга қўл урмади. У кутган пайт
энди келди: корхоналарни сотиб олиш фурсати етди. Бунинг учун завод хароб ҳолга келиши,
сўнг сотиб олиниши зарур. Корхонани хароб ҳолга олиб келиш қийин иш эмас. Бироқ уни дунё
билан тиллаша оладиган даражага етказиш қийин. Бунинг учун ақл керак. Ақлни Асадбек
Шарифда кўрган, уни бош муҳандисликка тайин этишда ана шу мақсадни кўзлаган эди.
Асосан ижрочиликка кўникиб қолган Кесакполвон Асадбекнинг шу ишларига кўпам тушунмас,
шу ишдан бир гап чиқар, деб, унча аралашмас ҳам эди. Мана ҳозир «бир иш чиқаётганига»
ишониб, ҳайратга тушди.

— Сизни чиқариб юборишмоқчи бўлишган экан, ўзингиз кўнмаганмишсиз? — деди ҳамшира.
— Сизни ташлаб кетгим келмади, — деди Анвар, жилмайиб.
— Э, қўйинг-е...
— ...Мен сизни ўйласам
Чароғон бўлади оламим.
Мен сизни ўйласам
Қора қон бўлади оламим...
— Анвар ака, қўйинг, бунақа гапларни... Шунақа десангиз... гаплашмай қўяман...
Ҳамшира шундай деб кафтларини юзларига босди. Анварнинг ширин сўзлари унга ёққан, бу
сўзлар вужудидаги шайтонни уйғотган, шайтон эса фурсатни қўлдан бермай, аёлнинг нозик
ҳисларини қўзғата бошлаган эди. Айни чоғда, сергак фаришталар аёлнинг уят, номус, ҳаё
томирларини уйғотмоққа киришган эдилар. Осмондаги булут тўдалари тўқнашиб яшин чаққани
каби бу вужудда икки куч аёл юрагини ёндириб, ларзага солди. Бу кучдан жувоннинг
юзларигача қизариб кетди. Чироқнинг хира нурида ҳамширадаги бу ўзгариш сезилмаса-да, у
ўнғайсизланиб, юзларини кафтлари билан тўсган эди.
Анвар жувондаги бу ўзгаришни сезди. Кундузи бир шифохонада ҳамширалик қилиб, бу ерда
ҳафтанинг икки тунида навбатда турувчи, устига-устак қўшни идорада фаррошликни ҳам
бўйнига олган бу аёл ҳар қандай эркакнинг хаёлини ўғирлаши тайин эди. Бу хушрўй аёлнинг
эри мажруҳ экани, тўшакдан туролмаслигини билган эркак эса унга бир қармоқ ташлаб кўрмаса
кўнгли тинчимас. Ҳамшира бунга кўникиб қолган. Кўзларини чақчайтириб туриб кўнгил изҳор
қилган, айниқса билагига қўл юборганларида у эркак зотидан, ҳатто баъзан ўз эридан ҳам
нафратланиб кетади. «Эрим соғ бўлганида шуларга ўхшар эдими», деб ўзига ўзи савол беради.
 2
Болалигида хасталаниб, сўнг тўшакка бир умр михланган бу йигитни яхши кўриб теккан.
Кўнглида уйғонган ҳис нима эди — муҳаббатми ё раҳм-шафқатми аниқ билмайди. Йигитни
хастахонада илк кўрганида юраги ғалати бўлди. Юзида кулгичи бор, кўзлари қисиқроқ,
қошлари қалин бу йигит истарали, сўзлари эса ширин эди. У худди хиргойи қилаётгандек
ширин гапирарди... Бошқа ҳамширалар муолажа қилишса, гапга солишса унинг ғаши келадиган
бўлди... Отаси кўнглида норизо бўлса-да, сиртига чиқармади. «Шу ғарибга бахт берса, савоб»,
деди. Дунёдаги энг хушсурат йигитни куёв қиламан, деган умидда юрган онаси кўз ёши тўкдию, барибир кўнди. Баъзилар тўрт мучаси соғ гўзалларга етишгунча дард чекишади. Ҳозир
юзларига кафтларини босиб турган жувон эса хаста йигитга етгунча кўп қийналди. У кечирган
тўлғоқли тунлар тасвири алоҳида достон бўлар. Кўнглини муҳаббат чақмоғи озгина бўлса ҳам
ёритган инсонга бу кечмишлар бегона эмас.
Ҳамшира кўнглида шилқимлик уйғонган эркакларга дуч келганида тўшакда ётган эри кўз
олдига келарди. Шунда унга хиёнат қилгандай, ўзини ўзи лаънатлар эди. Билагига бегона
эркакнинг қўли теккудай бўлса вужуди кирлангандай, ёмон бир касал илашиб қолгандай
туюлар, уйига қайтгач, эрининг кўзига боқишга қурби етмас, болаларини ўпишга ҳам юраги
бетламас эди. Уйига гўё ҳаромни бошлаб келгандай ўзидан-ўзи нафратланар, дунёни бунчалар
яралганидан хафа бўлиб кетарди. Баъзи ҳолларда «ерим соғ бўлганида шу йўлда юрарми эди»
деб савол ташлаб, юраги баттар эзилиб кетарди. Номусни жондан азиз билган аёл хиёнатга
дуч келса нима бўларкин? Минг йиллар муқаддам ўтган Еврипид деган шоир:
Номуссизлик гар илашса никоҳ ипига
Аёл қалби шу қадарли қонсирагайки,
Тополмайсиз ер юзида бунақасини,
деганида балки бизнинг ҳамширани назарда тутгандир.
Хуллас, рашк мавжуд, аммо хиёнатга бегона оила соҳибаси гарчи Анварга меҳри бўлса-да,
чегарадан чиқа олмас эди. Чегарада номус, иффат, ҳаё деган қўриқчилар борки, улар
иблиснинг зарбаларига йўл бермайдилар. Ҳамшира «шунақа десангиз... гаплашмай қўяман»
деганида шунчаки пўписа қилмади. Ҳозир Анвар гапни шу оҳангда давом эттирса, чиндан ҳам
суҳбатга чек қўяр эди.
Анвар ҳамширанинг гапини ёлғон пўписа деб англамади. Балки гаплари нотўғри талқин
этилганидан афсусланди:
— Дилобар, — деди у, — сиз мени тушунмадингиз. Эркак билан аёл бир-бирини яхши кўрса
мақсад фақат тўшак бўлмайди-ку? Ака-сингилдай яхши кўриш мумкинми? Мен сизнинг қошу
кўзингизни эмас, фақат инсон боласига хос одатларингизни яхши кўришга ҳаққим йўқми? Ёруғ
оламда беш миллиардга яқин одам яшаркан. Лекин кўнгил баъзан бешта яхши одамга муҳтож
бўлади-ку? Шу беш одамнинг бири аёл бўлиши мумкин эмасми?
Дилобар «Гапингиз ростми?» дегандай унга бир қараб олди. Анвар бошини эгиб, кўзларини
бир нуқтага қадаб ўтирар эди. Ҳамширанинг қараб қўйганини сезмади.
— Сиз мендан нафратланманг. Агар сиз мендан ранжисангиз... мен дунёдан нафратланаман.
Олисларни кўриш учун умр карвони,
Сабоқ экан, кипригимни ёш қилиб қўйди.
Кейинчалик ҳар бир кузнинг барги хазони
Юмшоққина юрагимни тош қилиб қўйди.
Дилобар орадаги синиқликни кўтариш учун гапни бошқа ёққа бурмоқчи бўлди:
— Янги шеърингизми?
— Йўқ, — Анвар бошини кўтармай жавоб берди, — Асқар Қосим деган шоирники. Тақдирим
 3
ўхшайди, аммо шеъриятига етишим мушкул. Балки умрим ҳам ўхшар.
— Умрим?.. У одам тирикми?
— Йўқ... ўзини осган.
Дилобар титраб кетди.
— Осган?
— Ҳа.
— Нимага?
— Буни тушунишингиз қийин. Охирги шеърини айтайми?
— Айтинг.
«Бошгинамга ағанаган, катта тоғлар, алвидо!
Мен кетарман ҳасратланиб, руҳи соғлар, алвидо!
Бу дунёнинг шўришига навниҳоллар тебранинг,
Эслироқ боғбони йўқ, қолди боғлар, алвидо!»
— Вой, бечора...
— Бечора эмас. Чорасини топди, мард экан.
— Қўйинг, бунақа гапларни. Ўзини ўлдириш... мардлик эмас.
Анвар ўрнидан турди. У аёл билан баҳслашишни истамади.
— Эрталаб яна ишга борасиз. Дамингизни олинг, — деди у.
Анвар хуррак овози эшитилаётган хонасига кириб кетди.
Ҳазил оҳангида бошланган суҳбатнинг эзгин руҳда тўсатдан узилиши Дилобарни қийнаб қўйди.
Устига чойшаб солинган тахта каравотда уч-тўрт соат бўлса ҳам ухлаб оларди. Анварнинг
гапларидан кейин кўзларидан уйқу қочди. Хунук хаёллар тинчлик бермай хонага бир-икки
ўғринча қараб олди.
Анвар каравотида ўтирарди. У тонг отгунча ҳам ётмади.
Навбатдаги тун бедор эди. Умрнинг яна бир қоронғу кечаси тўлғоқлар билан ўтаётганди.
Руҳлари хасталанган беморлар орасида соғлом бир йигит дунёнинг кирлигига имон келтириб
ўтирарди.
Ҳамшира билан бўлган суҳбатдан эзилди, шоир эсига тушиб ўртанди, деб, сиз азизларни
чалғитмай. Нафсиламрини айтганда, суҳбатни кескин узишига нима сабаб бўлганини
Анварнинг ўзи ҳам аниқ билмайди. Юраги сиқиладию томоғига бир нима тиқилиб гапиролмай
қолади. Қулоғи шанғилайди. Хотини кўргани келганида ҳам туппа-тузук гаплашиб ўтириб,
бирдан шу аҳволга тушади. Хотини «касаллари тутди шекилли», деб ўйлайди. Ўзи ҳам баъзан
шу фикрга келади. «Чинданам жинни бўляпманми», деб хаёл қилади. Бу фикрга банди
бўлмаслик учун «Дорилар таъсир қиляпти», деб ўзини ўзи ишонтирмоқчи бўлади. Руҳни
созловчи, тинчитувчи кучли дорилар соғлом одамни гангитиши турган гап.
Ҳозир ҳам шундай бўлди. Хонага кириб ўтириб ютинди. Ўша «бир нима» томоғига қадалиб
тураверди. «Жоним ҳалқумимга келиб қолдими? Қадалиб нима қилади, чиқиб кета
қолмайдими? Жон чиқиши шунчалик қийинми? Уни қувиб чиқариш учун бўйинга сиртмоқ
солиш шартми? Асқар ака ҳам шундай қийналганми? Қандай умидлар билан тонг оттирганлар?
«Бандасини яратган Худо инсофни ҳам берар», дебми? Шоҳ Машрабдай одамни осган бандага
инсоф берилишини умид қилиш мумкинми?»
Юраги сиқилиб, ҳаво етишмаётгандай бўлди. У чуқур-чуқур нафас олди. Томоғидаги «бир
нима» йўқолди. «Жон анойи эмас. Мендай мўминни ташлаб қаёққа кетсин? Лекин юрак
безовта. Нимага потирлайди. Озодликни қўмсаяптими? Қаерда бор озодлик? Мана шу деворлар
ортидами? Ё учинчи қаватдами? Озодлик девор ортида эмас, шу ерда-ку? Озодликни асраш
 4
учун девор билан ўраганлар. Энг улуғ озодлик эса учинчи қаватда. Шунинг учун ҳам
деразаларга темир панжара тўсилган. Девор орти — жиннихона. Амал талашадилар, обрў,
шон-шуҳрат илинжида Худодан қўшимча бармоқлар тилаб олиб ишга киришадилар... Бу ерда
эса ундай жиннилик йўқ. Ҳамма теппа-тенг...»
Анвар шу хаёлларга банди бўлиб ўтирганида дераза орти ёришди. У аввалига кўча чироғи
ёнди, деб ўйлади. Лекин ёруғ оқим фақат рўпарадаги деразадан оқиб кираётганини англаб
сергакланди. Оппоқ нур худди пояндоз сингари юқоридан тушиб оёқлари остида тўхтаган эди.
Анвар ажабланди. Дам ўтмай бу ажабланиш қўрқувга айланди. Ҳозиргина жони чиқиб
кетишига рози бўлиб ўтирган йигит қўрқди — ҳар ҳолда жон ширин-да! Қўрқув оёқ-қўлига муз
югуртирди.
«Қўрқма, биз сенга фақат яхшилик истаймиз».
Анвар бу мулойим овоз қаердан келганини билмади.
Дилобарнинг овозига ўхшатиб, аланглади. Эшик қия очиқ — ҳамшира кўринмайди.
Овоз яна такрорланди.
«Қўрқма, биз сенга фақат яхшилик истаймиз. Деразага қара».
Анвар дераза ортида гўзал бир қизнинг юзини кўрди.
— Кимсиз?
— Биз бошқа сайёраданмиз.
— Қайси сайёрадан?
— Сизлар Чаён юлдузлар туркуми деб атайсизлар. Биз эса Зурру деймиз. Зурру — нур ўлкаси
дегани.
— Учар ликопчаларда юрган сизлармидингиз?
— Йўқ. Улар сизларнинг яқин қўшнингиз. Қуёш мажмуасига энг яқин жойлашган Заура
юлдузидан. Заура — тараққиёт дегани. Улар тараққиёт учун ҳамма нарсадан кечганлар.
Сайёралари ҳалокат ёқасига келиб қолган. Улардан қўрқишинг керак. Сен биз билан бирга
бўласан. Заураликларнинг тараққиёти бизникидан минг карра паст. Шунинг учун ликопчага
ўхшаган жисмда учиб юришади. Уларнинг вакиллари орангизга тушган, сизлар билан бирга
яшайди, сизлар эса буни билмайсизлар. Халқ отасиман, деб юрган, сенга кун бермаётган одам
асли зауралик. У — одам боласи — онасидан чала туғилган, ўлимга маҳкум эди. Ўша онда
зауралик унинг танасига жон бўлиб кирган. Шунинг учун унга ҳеч нима кор қилмайди.
Очарчилик йиллари тенгдошлари ўлганда ҳам бу тирик қолган. Очарчиликда омон қолган
тенгдошлари урушга кетиб қирилди. Бунинг ҳам эркак экани, урушга бориши лозимлиги
бировнинг хаёлига келмади. Урушдан тирик қайтган тенгдошлари қамоққа ташланди. Сен
билмайсан, дўстлари унинг фатвоси билан қамоқда чириганлар. Сен унинг келажакни кўра
билиш хусусияти борлигини ҳам билмайсан. Унга эртага нима бўлиши маълум. Шунинг учун ўзи
ҳам бир ярим йил қамоқда ўтириб келган. Қамоқдан чиққан дўстлари сил бўлиб, пес бўлиб
ўлиб кетдилар. У етмиш ёшида ўн етти ёшли йигитдан ҳам бақувватроқ.
— Унинг мақсади нима?
— У Ерни Заура фуқароси учун тайёрлаши керак.
— Қандай?
— Руҳан тайёрлайди. Заурада тарихдан кўз юмганлар. Тарихдан сўз очган зауралик ўша заҳоти
қатл этилади. Уларнинг юраги тош каби қаттиқ. Кимдаки ҳис-туйғу уйғонса — ўлимга маҳкум.
Халқ отасининг вазифаси ерликлар қалбидан меҳр-оқибат деган туйғуни ҳайдаб чиқариш,
тарихни унутишга эришиш. Ҳуда-беҳудага бармоқлари билан соч тараши, «с»ни айтолмаслиги,
лабларини тили билан ялаб қўйиши, кўзини лўқ қилиб ёлғон гапириши — зауралик эканига
исбот. У биттагина эмас, ёнида шериклари кўп. Ҳаммалари одам либосида. Билиб қўй: улар
одамларни қириб ташлаб, сўнг Ер сайёрасини эгаллайдилар. Билки улар жон бўлиб одам
танасига кирадилар. Ҳозир Ер одамларининг жуда кўпи заураликдан иборат. Ер ҳалокат сари
боряпти. Биз энг покиза ерликларни қутқариб қоламиз. Сени ҳам олиб кетамиз. Сен менинг
 5
гапларимга ишонмайсан. Сенга яна озгина фурсат берамиз. Ерда юрган икки оёқли махлуқлар
аслида Ер одами эмас, зауралик эканига ишонч ҳосил қилганингдан сўнг биз билан кетишга
ўзинг рози бўласан. Ҳозир ўрнингдан тур. Нур устига қадам қўй.
Анвар нур пояндоз устига қадам қўйиши билан ўзини енгил ҳис этди. Кўзлари нурдан қамашди.
Қанча вақт ўтганини билмайди. Бир вақт нур кучдан қолиб, кўз олди равшанлашди.
— Гаплашиш мумкин эмас, фақат кўришинг мумкин.
Шаршара ёнидаги мажнунтол соясида ўтирган одамни таниди: Асқар Қосим. Ўй суриб
ўтирибди. Ерда ҳам шундай эди — кўп ўй сурар эди. Атрофдаги одамлар ҳам таниш.
Шийпондагилар... Наҳот? Қодирий, Чўлпон... «Тушимми, ўнгимми?»
— Ўнгингда кўряпсан.
— Уларни ҳам сизлар...
— Ҳа, биз олиб кетганмиз. Ердаги заураликлар зулмидан халос этганмиз. Покиза одамларнинг
барчаси шу жойда ором топади — билиб қўй! Энди изингга қайт. Вақт етди. Мен сен билан яна
учрашаман...
Кўз олдидаги нур яна кучайди. Ўзини яна енгил ҳис қилди. Сўнг... нур йўқолди. Ғира-шира
хона... Хуррак овози...
— Уйқунгиз келмаяптими?
Кўрганлари тушми ё рўё эканини билолмай гаранг ўтирган Анварга эшик томондан келган овоз
худди ер қаъридан чиққандай туюлди. Шу сабабли саволга жавоб қайтармади. Овоз келган
томонга қарамади ҳам.
— Бу ерда менам ухлолмайман.
Анвар овоз ер қаъридан эмас, эшик томондан келганини фаҳмлаб, бошини кўтариб қаради.
Янги йилдан уч кун олдин келган ўрта ёш киши тирсагига тиралиб унга қараб гапирар эди.
— Гапларингизни эшитиб ётувдим. Асқар деган болани эсладингиз. Мен ҳам танирдим у
болани. Темир йўлнинг нарёғидаги жиннихонада бирга ётганмиз. Юраги тоза бола эди. Аммо
соғлом эди. Бекор увол кетибди. Эшитмаган эканман. Худо раҳмат қилсин.
Анвар гап пойлаб ётган бу кишига нима деб жавоб беришни билмади. Овқат устида бир-икки
оғиз суҳбатлашгани ҳисобга олинмаса бу одамни билмайди. Ким у, дарди нима — хабарсиз.
Анвардан садо чиқавермагач, гап ташлаган одам ўрнидан туриб келиб ёнига ўтирди. Каравот
симлари унинг оғирлигига дош беролмай зорланиб, ғижирлаб қўйди.
— Мен бу ерларда ётавериб кўзим пишиб қолган. Ким соғ, ким носоғ — дарров ажратаман.
Керак бўлса дўхтирларингизни ўқитиб қўяман. Сиз соғлом йигитсиз. Бу ерга тушиб
қолганингиздан эзиляпсиз. Эзилманг, ука. Бу ернинг номи хунук. Ўзи яхши жой. Мен шу ерда
жон сақлайман. Агар жиннихона бўлмаганида аллақачон... асфаласофилинга жўнатворишарди.
Бир куни, денг, оқшом кўчага чиқсам, қўшним турибди. Яп-янги «Газ-21» олган эди. «Юринг,
қўшни, хизматингизда бўлай», деди. Ўзи муттаҳамроқ бола эди. Мен унинг устидан ўрганга
ёзиб юборган эдим. Ҳай, Худо инсоф берибди, дедим. Ўтирдим. У қизиғар мошинасини
Қорақамишга қараб учирди. Гадой топмас ерга етганда «қимирламай ўтир!» деб дўқ урди.
«Вой, қизиғар, ўлдиради, шекилли», деб мошинадан тушдим. Қочай, деб ўзимни қамишзорга
урдим. Бундай қарасам, чуқурда одам ўликлари ётибди...
Анвар бу ҳикояни кечки овқатдан кейин эшитган эди. Шу сабабли эшик ёнидаги каравотда
ётувчи бу одамнинг гаплари қулоғига кирмади. Бошқа пайт бўлганида балки зерикмай
тингларди. Аммо ҳозир, кўзига кўринган нур, дераза ортидаги гўзал узор, шаршара,
мажнунтол, хаёлга чўмиб ўтирган шоир... уни ёлғизликка ундарди. Аммо бу ёруғ олам аро ҳеч
бўлмаганда бир неча дақиқа якка қолишни истарди. Банданинг кўнгли нималарга суст
кетмайди. Воҳидлик фақат яратган парвардигорга ярашади. Фақир бўлиб яралганингдан кейин
ёнингда ит ўтирса ҳам, бит ўтирса ҳам чидайсан.
 6
Анвар бу одамни эси оғиб қолганлардан деб билгани учун ёнидан ҳайдамади. Гапини қандай
бўлиб, жойига қандай жўнатиш йўлини излади. Ножўя сўз айтиб юборса бу тоифа одам
айюҳаннос солиб жиннихонани бошига кўтариши ҳеч гап эмас.
— Мен боятдан бери сизга қараб ётибман. Ҳайкалга ўхшаб қотиб ўтирибсиз. Мен сизга айтсам,
— у Анварнинг қулоғига шивирлади, — мен ҳам соппа-соғман. Лекин ҳамма мени жиннига
чиқаргани учун баъзан ўзим ҳам ишониб кетаман. Давлат ҳам ишонади. Ишонади. Ишонмаса
йигирма уч сўм пенса берармиди. Энди ука, менинг отим Шоқаюм, туз-насиб экан, шу ерда жон
сақлаймиз. Мен ҳангоматалаб одамман. Кўп гапириб бездирворсам, шартта уришиб
ташлайверинг, хафа бўлган — номард. Лекин ҳадеб бунақанги сиқилиб ўтираверманг.
Ўзингизни еб қўясиз. Мен ҳам олдинига шунақа бўлганман. Кейин билсам, қайтага шу яхши
экан. Одамлар мени жиннига чиқаргандан бери мазза қилиб яшайдиган бўлдим. Олдин тўғри
гапни айтолмай эзилиб кетардим. Энди шартта-шартта айтаман. Бировнинг қулоғига кирадими,
йўқми, айтавераман. Шунақа қилиб юрагимни бўшатиб оламан. Сиз ҳам шартта-шартта
гапириб юбораверинг. Бунақа ўтирманг.
«Бунақа ўтирманг... Ростдан ҳам қимирламай ўтирдимми? Нур-чи? Шаршара-чи?»
— Шоқаюм ака, кирганимдан бери ҳайкалдай қотиб ўтирдимми?
— Ҳа, де! Асқар раҳматли ҳам шунақа эди. Деразага тикилиб ўтираверарди. Қоронғида нимани
кўряпти, деб ҳайрон бўлардим. Аммо уни гапга солиш қийин эди. Бир куни «нима қилиб
ўтирибсиз, ука?» десам, «қудуқ қидиряпман», дейди. «Ҳазиллашяпсизми, қанақа қудуқ?» деб
сўрасам, «Искандарнинг шохи бор», дегани бир қудуқ керак манга» дейди. Шунақа ғалати
гаплари бор эди. Кўп гапларига тушунмасдим.
Анвар «бу оддий гап, ҳар бир шоир ҳақиқатни айтишни истайди. Ривоятдаги сартарош каби
айтолмай қийналади. Бир қудуқ топсаю айтса, юрагини бўшатиб олса...» демоқчи бўлди-ю,
Шоқаюмнинг гап халтасини баттар кавламай, деб индамай қўя қолди. Шоқаюмнинг гап халтаси
биров тегмаса ҳам қайнаверар эди. Анвар индамагани билан гапи тошиб чиқаверар эди. Анвар
унинг сўзларини узуқ-юлуқ эшитарди. «Демак, кўзимга кўринган. Ўтирган еримда ухламай
туриб, туш кўрганман. «Учар ликопчани кўрдим», деганлар ҳам менга ўхшаб хаёлан
учрашганлар. Бу — жинниликнинг бошланиши эмасмикин?»
— Бу ердан чиқиб кетмай, яхши қилибсиз. Шу ерда қишлаб, баҳорнинг ўрталарида чиқиш
керак. Баҳорда қулинг ўргилсин одамлар келишади, зерикмайсиз.
«Қанақа одам бу ўзи! Жинниларни масхара қиляптими? Тавба! Иштони йўқнинг иштони
йиртиққа кулгани шуми? Чиқиб кетмасам бўлмайди бу ердан».
Анвар Элчин кетганидан бери қайта-қайта «қолиб тўғри қилдимми?» деган саволни ўзига-ўзи
бериб «Тўғри қилдим!» деган қайсар жавобдан нарига ҳатламас эди. Шоқаюмнинг эзмалиги бу
қайсарлик тўғонини бузиб, «чиқиб кетишим керак!» деган тушунча дарвозаларини очиб
юборди.

Элчин Янги йил кечаси Асадбекнинг қоронғи, совуқ уйида бўлиб ўтган суҳбатни Сибирда
орттирган ошнаси Зелихонга айтиб берди. Қиррабурун, кўзлари бургутникидек ўткир Зелихон
ўй сурганида ҳам нигоҳини бир нуқтада тўхтатмас эди.
— Асадбек молодетс! Висший класс! — деди у. —Аниқ топибди. Энди у билан ҳазиллашиб
бўлмайди.
— Шошилма, — деди Элчин. — Бошқалар билан ҳам худди шундай гаплашган бўлса-чи.
Шаҳарда нима кўп, тўда кўп. Аввал уларга қўл солган. Кейин ҳар эҳтимолга қарши мендан ҳам
хавотири борлигини билдириб қўйган бўлса-чи?
 7
— Барибир. Энг муҳими — сени назаридан четда қолдирмаган. Фақат ўзи билган тўдаларни
кавлаштирганида аҳмоқ бўларди.
— Биз мўлжални аниқ олдик, муҳими — шу!
— Аниқликка аниқ, лекин сен йўлбарснинг пешонасини мўлжалга олмадинг-да. Ўқинг
қовурғасини ялаб ўтди. Энди ярадор йўлбарсдан қўрқишинг керак.
— Менга унинг ўлими эмас, яраланиб, азобланиб ўкириши керак. Бир ўқ билан ўлишининг
кераги йўқ.
Зелихон Элчиннинг елкасига қўл ташлади. Унинг одати шу — меҳри товланиб кетса, шундай
қилади.
Элчин Сибирдаги лагерга кўчирилганда, ҳали «ўқилон»нинг овозаси етиб келмай туриб, шу
Зелихоннинг паноҳида жон сақлаган эди. Ўзбекистондан келган, бўш-баёв кўринган бу йигитни
дастёрга, аниқроғи, қулга айлантирмоқчи бўлган зўравон маҳбуслар Зелихоннинг «бу менинг
землягим» деган гапидан кейин тинчишди. «Сенам мусулмонсан, мен ҳам мусулмонман. Ёнимда
юр», деган гапи Элчинга «Мен акангман» дегандай туюлди. Чўнтаккесарликдан иш бошлаб,
катта хазинага ҳужум қилишгача бориб етган Зелихон турмаларнинг ҳам, маҳбусларнинг ҳам
турли тоифасини кўриб кўзи пишган эди. У Элчиннинг биринчи марта қамалганини юриштуришиданоқ билган эди. То Элчиннинг ўзи айтиб бермагунича қамалиши сабабини сўрамади.
Элчин Сибирда юрганларида тўғри гапни яширди. Ҳақиқатни кейинроқ, қамоқдан чиққач
айтди. Режасини амалга ошириш учун ишончли, мард одамлар керак эди. Энг ишонгани
Зелихон бўлгач, ундан ҳақиқатни яширолмасди.
— Сенга бир қарашдаёқ юрагингда ўч борлигини сезганман. Эркакнинг ўч олиши яхши.
Чеченлар ёмонликни ҳеч қачон кечира олмайди. Биз майда-чуйда гапларга ўралашмаймиз.
Қасос яхши нарса. Дунёнинг лаззати шу қасосда. Сен қасос олиб мазза қилсанг, мен ҳам мазза
қиламан. Аммо менсиз бир қадам ҳам босмайсан. Сен атак-чечак қилаётган боласан. Мен бу
оламда югуриб юриб катта бўлдим. Қайси тешикда илон, қайси тешикда чувалчанг ётиши
менга аниқ.
Чиндан ҳам Зелихон биз жиноятчи деб атайдиган одамлар оламининг пасту баландини яхши
биларди. Биринчи марта чўнтак кесганидан то сўнгги хазинани урганига қадар ягона ақидага
амал қилади — у фақат ўзигагина ишонади. Шерикларига «Мен ҳатто ўзимга ҳам
ишонмайман!» дерди. Бу гапида ҳам жон бор эди. Зелихон ёлғиз ишлашни ёқтирарди. Лозим
бўлганда бир-икки шерикка суянарди. Унинг қоидасига кўра, шериклар кўпайгани сайин
ишнинг муваффақиятли якунланишига ишонч камайиб, аксинча, хоинлик учун шароит ортиб
боради. «Иш тақдирини куч эмас, ақл ҳал этади». Зелихон фақат шу қоидани тан оларди.
Элчин қасос ҳақида сўз очиб, одам тўплашни таклиф этганида Зелихон «уч киши етарли» деди.
Жиноятчилар оламининг тўс-тўполонини чиқармоқчи бўлган Элчин бу гапдан ҳайратланди. У
атрофига камида юз кишилик лашкар тўпламоқчи эди. «Юз киши» деган гапни эшитиб,
Зелихон кулиб қўйди. Кейин шу боланинг сазаси ўлмасин, деб беш кишига рози бўлди. «Қанча
одам керак бўлса, кейин сотиб олаверамиз», деб кўнглини тинчитди.
Зелихон ўттиз йилдан ортиқ от суриб юрган бўлса, уч марта қўлга тушган. Ўсмирлигида бир
ярим йил, сўнг уч йил, охирги марта беш йилга кесилган эди. Биринчисида айб ўзида, тан
олади. Қолган иккитаси шерикларининг ландавурлиги туфайли бўлди. Барча қилган
жиноятларини қамоқдаги кунларига тақсимлаб чиқилса ҳар бир иши учун беш-ўн дақиқа
ўтирган ҳисобланарди.
Зелихоннинг лақаби «академик» эди. Бунга сабаб — у пухта ўйлаб олиб, сўнг ишга киришарди.
Унинг бошқалардан фарқи — одамлар руҳиятини албатта ҳисобга оларди. Лозим бўлганда
катта идораларга бошқа бир идора бошлиғидай бемалол кириб чиқаверарди. Эшик оғзидаги
соқчига киборлик билан сўз ташлаб, «ҳа, ўтирибсанми» деб кириб кетаверарди. Элчин унинг
бу «фазилати»ни шаҳарда учрашганда билди. Бир куни Зелихон машинасини кириш мумкин
бўлмаган кўчага бурди. Милиса таёғини кўтаргач, тўхтади-ю, тушмади. Милиса лапанглаб
 8
келиб, энгашиши билан ойнани тушириб:
— Ҳа, турибсанми, — деди. Милиса жавоб қайтаришга улгурмай яна савол берди: — Лейтенант
қани?
— Собировми? — деди милиса йигит талмовсираб.
— Ҳа, ўша, нимага лаллаясан, қаёққа кетди?
— Ҳозир келади.
— Менга учрашсин.
Зелихон шундай деб машинани юргизди. Милиса эса гарданини қашиб қолаверди.
— Собиров деганингиз ким? — деди Элчин.
— Қаёқдан биламан, — деди Зелихон кулиб. — Сенам милисага ўхшаган лақма экансан-ку.
— Лейтенантлигини билдингиз-ку?
Зелихон қаҳ-қаҳ отиб кулди:
— Буларда нима кўп, лейтенант кўп...
Зелихон шундай одам эди. Элчин Асадбекнинг қизи ҳақида гапирганида Зелихон кўп ҳам бош
қотирмади. Атрофида юрган қизлардан бирини ишга солди. Қиз сиртқидан кундузги ўқишга
ўтаётган толиба қиёфасида Асадбекнинг қизи билан дарсларга кириб юраверди. Асадбекнинг
қизини танаффус пайтида машинагача олиб боргач, ўша куниёқ Кавказ томонга учиб кетди.
Зелихон «қанча одам керак бўлса, сотиб олаверамиз», деганида шу қиз кабиларни назарда
тутган, ҳар бир иш учун алоҳида одам ёллаш унинг назарида бехавотирроқ эди.
— У сени ўзига яқин одамнинг қизига уйлантиради. Шу билан ҳар бир қадамингни эмас, ҳар
бир нафас олишингни ҳам кузатишади.
— Бу жуда яхши! — деди Элчин, — улар мени кузатишади, сиз эса ошни пиширасиз.
— Мен пишираман, сен сузасанми?
— Ҳа.
— Бўлмайди, земляк. Энди ош сузишинг қийин. Бир марта, бор, ана, икки марта сузарсан.
Учинчисида ўзингни сузиб қўйишади. Бошқа йўл топиш керак. Сен... мен билан энди яширин
учрашма. Ака-укадай келиб-кетиб юравер. Аммо йигитларимиз билан кўришмайсан. Сен уларни
танимайсан, улар сени танишмайди билдингми? Сен ашулангни айтиб юравер. Асадбек
ростданам ақлли бўлса, бизга ўзи ёрдам беради.
— Қандай қилиб?
— Қотиллар кимлигини ўзи сенга айтади. Сен уларни ўлдирасан. Шу билан орани очиқ қилади.
— Лақиллатиб, бошқа одамни кўрсатса-чи?
— Йў-ўқ. Ўқилон ғирромлик қилмайди. Ғирромга суянган одам бу оламда узоқ яшай олмайди.
Ўқилон— фигура! — Зелихон шундай деб кўрсаткич бармоғи билан ҳавода ундов белгисини
ясади. — Сен мени гўрга тиқасан, земляк. Минг марта айтдим сенга: ўч олиш фикри ақлингни
ўтмаслаштириб ташлаяпти. Чуқур ўйламаяпсан. Ҳар бир ишга алоҳида режа тузиш керак. Бир
иш иккинчисига сира ўхшамасин. Биз уларни чалғитиб ташламасак, дарров думимизни
босишади.
Зелихон хонтахта устидаги шишадан пиёлага мусаллас қуйиб сипқорди, сўнг сигарет тутатди.
Чордана қуриб ўтирган Элчин худди тасбеҳ ўгираётган мулладек нигоҳини бир нуқтага қадади.
У Зелихоннинг зеҳнига, садоқатига ишонар эди. Қамоқда юрган кезларида, вужуди қасос
алангасида қовжираётган дамларда Элчин йўл-йўриқ изларди. У аввалига бир ўзи жангга
кирмоққа қасд қилди. Ўша машъум кечада ҳовлисига қадам қўйган ҳар бир одамнинг
калласини сапчадек узишни истади. «Каллани сапчадек узиш» — айтмоққа осон. Умрида
чумчуқ сўймаган йигит одам боласига пичоқ ура олармикин? Элчин душмани билан юзма-юз
келганида қўллари қалтирашини билиб, ўзини бу ишга руҳан тайёрлади. Хаёлан юзлаб
одамларнинг юрагига пичоқ қадади, калласини узди. Зелихон қамоқдалигида кўзлари
чақчайган бир йигитни кўрсатиб «отасининг калласини арралаб ташлабди, ҳайвон» деганида
Элчин бир неча кун давомида душманларига шу жазони раво кўрди. Хаёлан арралаганда
уларнинг дод-фарёдлари орасида арра тишларига дош беролмаган суякларнинг
қиртиллаганини эшитиб ўзи ҳам сесканиб кетди. Кейин «уйимга кирганларнинг турқи балки шу
йигитга ўхшагандир», деб ўйлаб душманларини шу кўзлари чақчайган тимсолида кўра
бошлади. Ана шунда кўкракка пичоқ қадаш қўлидан келмаслигига фаҳми етиб, Зелихонга
суянишни ўйлади. Зелихон одам ўлдириш, деган тушунчадан йироқ эди. Иложи бўлса
бировнинг бурнини қонатмасам, дерди. У «ақл иш бермаган ерда қон тўкилади», деб
ҳисобларди. Зелихон фақат ўз ақлига ишонади. Қамоқдан кейин учрашишиб қасос ҳақида сўз
очилганида у «йўлбарсни бир ўқ билан ўлдиришнинг қизиғи йўқ, уни яралаб, ўкиртириб лаззат
олиш керак», деди. Бу гап Элчинга мойдек ёққан, ҳозир шуни ўз тили билан Зелихонга
қайтармоқда эди.
Зелихон рўпарасида ўйга чўмиб қолган бу йигитни нима учун ёқтириб қолганини ўзи ҳам
билмайди. Элчин истарали йигит, десак, Зелихон бунақаларни кўп кўрган, мусофирликда икки
мусулмон фарзанди бир-бирига суянди, десак, қамоқда бошқа мусулмонлар ҳам бор эди.
Зелихон бегуноҳларга хайрихоҳ эди, десак, қамоқ фақат гуноҳкорларнинггина бошпанаси эмас,
кўзларига «мен нима учун бу азобларни тортяпман?» деган савол муҳрланиб қолган маҳбуслар
кўп учрарди. Зелихон қамоқ, айрилиқ азобларига чидай олмасдан ҳўнг-ҳўнг йиғловчи
эркаклардан нафратланарди. Тўғри, йиғи эркакка хос ҳусн эмас. Аммо, Зелихон уларнинг
дардини ҳис қила олмас эди. На фарзанди, на тайинли хотини, на тайинли қариндош-уруғи
бўлган одам соғинч ҳиссини туйиши мумкинми? Элчинда Зелихонни нафратлантирадиган нарса
йўқ эди — Элчин ўзининг бегуноҳлигини кўрсатишга ҳаракат қилмас, нолимас эди. Бу
йигитнинг муштдек юрагини қоядек дард босиб турганини Зелихоннинг синчков нигоҳи илғади.
Зелихон дардини яшира оладиган одамни яхши кўрарди. Ҳасратини ҳар кимга тўкиб солувчи
эркакдан дўст чиқмайди, деб ишонарди.
Зелихон Элчиндан қасос ҳақидаги гапларни биринчи марта эшитганда сергакланди. У муштдек
юракни қоядек дард босиб турибди, деб юрса, бу вужудда вулқон куч тўплаётган экан. Вулқон
отилса ҳаммаёқни барбод қилади. Бироқ отилган чоқда баҳайбат тоғларни поралаб ташлагани
каби кўкракни ҳам, аламли юракни ҳам тилка-тилка қилиб юборади. Зелихон айнан шундан
хавотирга тушди. Қамоқда юриб ҳамма нарсани ўргандим, деган бу гўдак (Зелихоннинг олдида
Элчин бир гўдак эди) биринчи тўқнашувдаёқ нобуд бўлиши аниқ эди. Зелихон бу катта шаҳарга
бегона, бу томонларда ризқ териб ейиш унга насиб бўлмаган, қамоқда. Элчиннинг
тарғиботидан кейин шу ерларда юрган эди. Қиморбозликдан иш бошлаб жуда катта тўдага бош
бўлган, энг муҳими, бирон марта бўлсин қўлга тушмаган Асадбекнинг кимлигини у яхши билмас
эди. Асадбек тўғрисида юрган гапларга ишонмаган тақдирда ҳам, шаҳар ҳокимига нисбатан
кўпроқ мавқега эга бўлган бу одам аҳмоқмасдир, деб қўйган эди. Зелихон аввалига Элчинни бу
йўлдан қайтармоқчи ҳам бўлди. У дунёда уч нарса очиқ кўзни кўрмайдиган қилиб қўяди, деб
ҳисобларди. Бу — муҳаббат ўти, қасос ўти ва бойлик ўти. Зелихон муҳаббат ўтида ёнмаган.
Бирон-бир қиз ишқида ўртанмаган. Муҳаббат муаммоси тўшакда бир неча дақиқада ҳал
этилади, деган ақидага амал қилиб яшаган.
У бойлик ўтидан ҳам қўрқмайди. Чунки у ўғри бўлгани билан, ҳеч маҳал бойлик тўплашга
уринмаган. Яшаши учун ақчаси бўлса бас, бошқалардай данғиллама иморату орзу-ҳавасларга
берилмаган. Шу ёшга кириб ҳали ўз уйи бўлмаган. Чўнтак бўшаб қолган тақдирдагина «ов»га
чиққан. Ҳатто қўлга тушиб қамалиб кетсам, чиққанимда асқотади, деб жамғармаган ҳам.
Қасос ўти болалигида бир ёнгану бобосининг саъй-ҳаракати билан ўчирилган эди.
Уруш чеченлар яшайдиган қишлоқлардан узоқроқда бўлса ҳам унинг совуқ нафаси уфуриб
турарди. Қишлоққа қорахатлар билан бирга нохуш миш-мишлар ҳам етиб келарди. Миш-
 0
мишлар оқибатда ҳақиқатга айланиб бутун қишлоқ бир кечада иссиқ уйлардан ҳайдаб
чиқилди. Бир ҳафта бурун Зелихонларникига қорахат келиб аза очилган эди. Олти ёшга тўлган
бола дам онасига қўшилиб йиғларди, дам бобосига қўшилиб қўлини фотиҳага очарди. У нима
учун аза очилганини тушунди — отасини фашистлар ўлдирган. Энди қотилларни кечириш
мутлақо мумкин эмас! Зелихон — энди хунхўр! Томирларида чечен қони оқаётган олти ёшли
бола аждодлар қонунини биларди. Унга на онаси, на бобоси «ўч ол!» деди. Бу гапни унинг
юраги айтарди. Шунга ақли етган бола нима учун уйқудан уйғонишганини, иккита тугунни
орқалаб тун бўйи йўл юришганини, сўнг поездга чиқишганини билмади. Биров «фашистлар
яқин келиб қолишибди, бизни асрашяпти», деди. Бундан Зелихон ажабланди: фашистлар яқин
келса яхши-ку! Ўч олиш имкони туғилган экан-ку?! Яна биров: «Ичимиздан сотқин чиқибди,
ҳаммамиз шунинг касофатига қолибмиз», деди. Зелихон бунга ҳам ажабланди: қанақа сотқин,
нимани сотади, қишлоқда сотадиган нима бор?..
Узун кечалар йўл юриб, ниҳоят бир қишлоқдан паноҳ топишди. Унинг кўнгли, кўзлари
тоғларга, чўққиларга ўрганган эди. Бу қишлоқ тоғдан анча узоқ экан. Аммо бобоси ҳам, онаси
ҳам шукр қилдилар. Бир деҳқон уйининг ярмини бўшатиб берди. Девор ўрнига эски шолча
тортиб яшайверишди. Етти ёт бегонага ҳам мурувват кўрсатувчи имонли одамларга учратгани
учун бобоси Оллоҳга шукрлар қилди. Яхшиям, бобоси туркчани биларди, бўлмаса кунлари
имо-ишора билан гаплашишга қолармиди...
Зелихоннинг онаси бетобланиб, икки кунгина ётди. Учинчи куни узилди. Бобоси доно эди.
Ортиқча кийим-бошни қўйиб, ўлимлигини олволган экан, ўзига эмас, келинига насиб этди. Уч
йил оралатиб ўзи қайтиш қилганида кафанликни шу уй эгаси топиб берди.
Бобоси бир ойдан зиёдроқ ётди. Унинг умри тугаган, бу ҳаётдан насибаси қирқилган эди.
Бироқ, Худога ёлбориб яна бир-икки ой умр сўрарди. Бегона юртда ғирт етим бўлиб қолаётган
набирасини озгина бўлса-да, оёққа қўйиб омонатини топширса, кўзи очиқ кетмас эди. Насиба
қирқилса, банда чорасиз экан. Бобоси то сўнгги нафаси чиққунча Зелихонга насиҳат қилди.
Сўнгги кечада, сўнгги кучини жамлаб бир гап айтди:
— Болам, биз чеченлармиз! Унутма! Чеченлар ҳеч қачон ўзларини хор қилиб қўймаганлар. Сен
ҳеч қачон номардларга бўйин эгма! Аммо яхшилик қилганларни умринг адо бўлгунча
бошингда кўтариб юр. Сен ўз номусинг учун жанг қилмасанг, кечираман. Лекин сенга яхшилик
қилган ўзбекларнинг номуси учун жон бермасанг, рози бўлмайман. Оллоҳ ҳам сени
кечирмайди, билиб қўй! Ўзбеклар ҳам биз каби хорланган экан, вақти келса жонингни аяма...
— Бизни хўрлаганлардан қасос оламан! — деди Зелихон. Тўққиз ёшли чечен боласининг
томирида қасос қони кўпириши учун етарли асос бор эди. Бобо буни биларди ва шундан
қўрқарди. Қасос ўти боланинг кўзини кўр қилиб ҳалокат жари томон етаклаши муқаррарлигини
билгани учун ҳам қўрқарди.
— Зинҳор! — деди бобо, кейин кўзларини юмиб тин олди. У хўрликни кечира олмайдиган чечен
эди. Айни чоқда, мусулмон ҳам эди. Чолнинг уришдан тўхтай деб турган юрагида армон билан
биргаликда қасос ҳам бор эди. Қасос — хўрликдан, армон эса қасоснинг қиёматга
қолаётганидан. Чечен учун хўрликдан ҳам чорасизлик ёмон. Улар чорасиз эдилар. Тўққиз ёшли
бола қасос оламан, деб қасам ичяпти. Аммо кимдан қасос олади? Биргина шуларнинг ўзини
ҳайдаб чиқарганларида эди, сўраб-суриштириб, айбдорни топарди. Агар бу мўйловнинг
(бобоси Сталинни «мўйлов» деб атарди) истаги билан амалга оширилган бўлса бошини қайси
тошга уриши керак?! Бобоси кўзларини юмиб шуларни ўйлади. Унинг бу ўйлари Зелихон учун
сир бўлиб қолаверди.
— Зинҳор, — деди бобоси кўзини очиб. — Бундай қасам ичма! Ота-онам гўрида безовта
бўлмасин, десанг, тинч юр!
Уй эгаси, эски дўппининг устидан қийиқча боғлаб олган мўйсафид ярим пиёла сутга тўрт
тўғрам нон ташлаб, бир тишламини хастанинг оғзига тутди. Зелихоннинг бобоси лабини қимтиб
бош чайқади.
 1
— Э, биродар, жонга дармон керак. Нима деяётганингизни англамадим-у, аммо болани
қўрқитиш ярамайди. У ҳали ҳеч нимани тушунмайди.
Бобоси уй эгасининг мақсадини англаб, оғзини базўр очди. Анчагача тамшанди. Аммо нонни
юта олмай аста чиқарди. Кўзлари бежо бўлди.
— Болам, сен бир айланиб кел, — деди уй эгаси Зелихонга.
Зелихон чиқиб кетди. Уй эгасининг нима учун чиқариб юборганини улғайганидан сўнг
фаҳмлади. Бобосининг тамшаниши то ҳанузга қадар кўз олдидан кетмайди. Бобосининг ризқи
тугаганмиди ё ўлим олдидан бировнинг луқмасини ютишни истамадими — бу Зелихон учун
муаммолигича қолди.
Зелихон Элчин билан шаҳарда учрашганидан бери бобосининг сўнгги гапларини кўп эслайди.
Бир томондан бобоси қасосга йўл бермай кетди. Бир томондан Элчин — ўзбек, уларга ҳам
бошпана, ҳам насибасидан бир улушини, ҳатто кафанлигини баҳам кўрган халқ фарзанди. Яна
бир томондан эса, Элчин қасос олмоқчи бўлган одамлар ҳам шу халқ фарзандлари.
Аланга Зелихонни уч томондан ўраб келарди. Бир томон очиқ — қочоқлик, қўрқоқлик йўли.
Чеченнинг энг номарди ҳам бу йўлдан юрмайди. Зелихон Элчинни қасос йўлидан қайтара
олмаслигини биларди. Зелихон қасосга шерик бўлиш учун эмас, балки Элчинни аждаҳо
комидан асраб қолиш учун ҳам унинг ёнига кирди.
Уч-тўрт киши бўлиб хазинани уриш ёки бирон бойни қақшатиш Зелихонга чўт эмасди. Аммо
Элчиннинг бошлаётган иши уни анча гангитиб, ташвишга солди. У Асадбекдан чўчиди, дейиш
бўҳтон. Асадбекдан жони ўзига ширин одамлар қўрқишади. Шу пайтгача Зелихон жонини сира
аямаган. Унинг ташвиши— мақсад сари бир-икки қадам қўйганда бевақт йиқилиб қолиш. Эркак
одам бир ишга қўл урдими, ўлса ҳам охирига етказиб ўлиши керак — шу ақида асосида
улғайган Зелихон бошқача йўл тутолмас эди.
Зелихон пиёладаги мусалласни сипқориб, нигоҳини бир нуқтага қадаб ўтирган Элчинни
елкасига аста туртиб қўйди.
— Зелихон ярим йўлда ташлаб қочмайди. Мен — чеченман! Унутма! Асадбек сенга уйлан
дебдими, уйлан. Тўйга тайёргарлик кўравер.
Бу гапдан кейин Элчин бошини кўтарди.
— Ўзига куёв қилса-чи?
Зелихоннинг режасида ишнинг бу томонга оғиши назарда тутилмаган эди. Асадбекнинг қизини
ўғирлаш, унинг номусига тегиш ғояси Зелихондан чиққанди. Ишни бошидан охиригача ўзи
пишитиб берган эди. Элчиннинг вазифаси қоронғи уйда қўрқувдан титраб ўтирган қизнинг
қўйнига кириш эди. Элчин биринчи кирганида «Ойижон!» деб ўзини ҳимоя қилган, жонҳолатда
типирчилаган қизни енга олмади. Унга раҳми келди. Агар қиз «отажон!» деб бақирганида кўз
олдига Асадбекнинг қаҳрли нигоҳи келиб, балки кўнглидаги раҳмини парчалаб ташлармиди...
Кейинги сафар қиз «Ойижон!» деб бақирганда Ноиланинг ноласини эшитгандай бўлди. Қиз
унинг бағрида типирчилаганда кўкрагига пичоқ қадалиб жон талвасасида ётган хотини кўзига
кўринди.
Ўша тун Элчин учун синов кечаси эди. У ўч олишнинг азобини ҳам, лаззатини ҳам татиб кўрди.
Лаззат шаҳватини қондиришдан эмас, балки дастлабки қасоснинг ширин сувидан эди. Азоби —
ноҳақ жабр тортиш нима эканини тотиб кўрган йигит бегуноҳ бир покиза вужудни булғади.
Зелихон бу режани тузаётганида Элчининг икки ўт орасида қовурилишини ҳисобга олган эди.
Чунки у биринчи марта бегона одамнинг чўнтагига қўл солганини, пулини олгандан сўнг уятдан
ёниб кетай деганини ҳали-ҳали унутмайди.
У Асадбекнинг феълини билмас эди. Бундай воқеага қўл силтаб қўядими ё куйиб-ўртанадими —
бу Яратганга аён бўлмаса, Зелихон учун қоронғи эди. Унинг назарида Асадбек — ота. Қизининг
номусига бефарқ қарайдиган ота бу юртда йўқдир. Айниқса, кўпнинг назарида турган одам
номусига бефарқ қарамас. Тўғри, унинг олдида шўрлик қизи ҳақида оғиз очишга журъат
этмайдилар. Лекин пана-панада висир-висир бўлишини Асадбек сезмасмикин? Гап-сўзларга
барҳам беришнинг энг тўғри йўли — уни турмушга узатиш. Куёв ким — Элчинми?
Зелихон Элчиннинг сўзларидан кейин ўзини Асадбекнинг ўрнига қўйиб кўрди. Ўзини
марҳаматли, одампарвар кўрсатаман, деса «қамалиб чиққан отарчи»дан ҳазар қилмай,
елкасига куёвлик сарпосини ёпади. Мисқоллаб тўплаган обрў-еътиборини ўйласа— бу ишга қўл
урмайди. Хўш, Асадбек учун қай бири қадрли? Зелихон бу муаммога жавоб топа олмади. Бу
саволга жавобини орадан кунлар ўтиб Асадбекнинг ўзи айтди.

Шариф гаранг эди. Кўргани, эшитгани тушми ё ўнг эканини фарқлай олмас эди. Дам баданига
ҳаловатли, ҳузурли куч ҳукм ўтказади. Бундай пайтда у булутларга ёнбошлаб олиб осмонда
сузади. Баъзан эса қандайдир кўринмас бир куч темирчининг омбури билан юрагини сиқа
бошлайди. Ана шунда дунё кўзига тор бўлиб кетади. Эсини таниганидан бери кўрган
хўрликларини, аламларини, ташвишларини эслайди. Эслаб туриб «омбурингни қаттиқроқ
сиқсанг-чи, бу юракни биратўла вайрон қилиб юбора қолсанг-чи», деб нола қилганини ўзи ҳам
билмайди.
Шариф ҳозир ҳам шу аҳволда эди. Икки қаватли каравотнинг юқорисида юзтубан ётиб, дардли
бир тўлғоқни бошидан кечирар эди. Бировларни оналари дуру гавҳар устида туғиб, зарҳал
чойшабларга йўргаклайди. Шариф эса, ўзининг назарида, аламлар тиконзори устида туғилиб,
ташвиш чойшабига йўргакланган. Бировлар бу дунё неъматларидан тўйиб баҳраманд бўлиш
учун туғилган бўлса, Шариф, ўзининг назарида, бу дунёдан нафратланиш учунгина туғилган.
Гўё поки Парвардигор уни яратиб «мана, қараб қўй, бу дунёда ҳавас қиладиган ҳеч нима йўқ»,
дегану Шариф туғилганидан бери мана шу ҳақиқатни қадам-бақадам англаб бораётгандай. Бу
дунёда ҳамма нарса ўлчовли, ҳамма нарсанинг чеки-чегараси мавжуд. Алқисса, Шарифнинг
бошига ёғилаётган абри бало ҳам ўтай деб қолдими? Бу булут унинг бошига ҳам турли
аламларни, ғуссаларни ёғдирди. Энг сўнгги бало — ўлим уруғими, қамоқда чириш қисматими?
Шарифнинг баданига титроқ югуриб, тан азоби руҳ азобини қувиб чиқара бошлади. Энг
чеккадаги каравотда қарта ўйнаб ўтирган давранинг дам жимиб қолиши, дам асабга тегувчи
ғўнғиллаши, дам баланд овозда гап талашишлари ҳам туманли уфқ бағрига сингиб кетди.
Кўнгли айниб, аъзойи бадани қақшади. Гўё ичига катта илон кириб олиб, буралиб, тўлғона
кетди. Шариф шу ёшга кириб сира бу ҳолга тушмаган эди. Тумов каби неъматлардан эл қатори
баҳраманд бўлиб юрарди. Аммо бунақа азобли дардни сира тортмаган эди. «Ўладиганга
ўхшайман, — деб ўйлади у. — Ичимда буралаётган жон бўлса керак. Жон чиқиши шунақа
оғирми?» азоблар мавжи бир оз пасайган дамда отасини эслади. Отаси мулойим гапира туриб
жон таслим қилган эди. Гўё гапдан ҳориб пича тин олиш учун кўз юмгандай эди. Ўшанда
«ўлиш ҳам осон эканда», деб қўйганди. Ҳозир бу дунёни ташлаб кетиш осон эмаслигини
англади.
Шариф ҳаётдан тўйган банда эмасди. Тўғри, у тўйиб еб-ичмади, тараллабедодлар унга насиб
этмади. Агар шуларга интилса, балки эришарди. Нолимай яшади, ўз ишини билди. Шу аҳволда
бўлса ҳам яна узоқ йил умр кўришни истарди. Аммо начора... куни битганга ўхшайди.
«Куним битганга ўхшайди...» Шарифнинг хаёлига бу фикр қаттиқ ўрнашиб олган эди. Соқчи
орқали дўхтир чақиришни ўйламасди. Бу дард ўлим даракчиси эмас, балки мастлигида
томирига юборилган қорадорининг хумори экани хаёлига ҳам келмас эди. Терговчининг
гаплари, билагидаги игна изи оқибатда бунчалар азобларга қўйишини ўйлаб кўрмаган эди. У
гиёҳвандларнинг телба кўзларини, қийноқдан тўлғонишларини телевизорда кўрган, аммо бу
аҳволга тушиб қолиш мумкинлигини билмас эди.
Унинг букчайиб титраши, ўқчиши хона бурчагида қимор ўйнаб ўтирган йигитлар диққатини
 3
тортди. Улардан бири Шарифга яқинлашиб пешонасида тўзиб ётган сочини сиқимлаб, бошини
кўтарди-да, ярим очиқ кўзларига қаради.
— Пахан ўзимиздан экан-ку, — деди у шерикларига қараб. — Нима қиламиз?
— Ишинг бўлмасин, — деди тўрда ўтирган киши.
— Одам қилиб қўя қолай, ҳаққини тўлар? — деди йигит.
Тўрда ўтирган кишидан садо чиқмади. Йигит ўзи ётадиган каравот томон юрди. Ёстиғини
кўтариб, тугунча олди. Тугунчада эм игнаси, икки қарич ингичка резина ичак бор эди. У
Шарифга яқин келиб уста ҳамширалардай резина ичакни Шарифнинг билагига ўради. Сўнг
бўртиб чиққан томирга игна санчди.
Шарифни азоблар тарк этди. Ичидаги илон ҳам тинчиди. «Жоним чиқиб кетдими?» деб ўйлади.
У роҳат қучоғида суза бошлади.
Ширин тушлар адоғига етиб маст уйқудан уйғониш вақти етди. У кўзини очиб пича карахт
ётди. Қамоқда экани, азоб билан тўлғонгани туш эмас, ҳақиқат экани аён бўлгач, ёстиқдан бош
кўтарди. Темир панжарали дераза ортида туннинг қора башараси кўринди. Икки қаватли темир
каравотларда маҳбуслар ухлаб ётишибди. Хона бурчаги одатдагидай бедор. Улар Шарифнинг
уйғонганини дарров сезишмади. Шариф қаддини кўтариб оёқларини пастга осилтириб
ўтирганидан кейин даврадаги бир йигит ўрнидан турди.
— Ҳа, пахан, аҳвол қандоқ, зўрми? — деди у Шарифга яқинлашиб.
Шарифга унинг юзи таниш кўринди. «Қаерда учратган эканман?» деб ўйлади.
— Пастга тушинг мундоқ, ҳисоб-китоб қилиб қўяйлик.
«Нимани ҳисоб-китоб қиларкан», деб ўйлади Шариф.
Йигит Шарифни эшик томон бошлади. Ювингич ёнидаги қўпол қутини имлаб деди:
— Ўтириб ёзинг, пахан. Кеннайимга бизадан салом этинг. Эртага бештагина кусок тайёрлаб
қўйсинла.
— Тушунмадим, — деди Шариф, — кусогингиз нима?
Йигит ростдан тушунмадими ё лақиллатяптими, деб ўйланиб, унга қаттиқ тикилди. Кейин
қўпол оҳангда:
— Беш минг, — деди. — Эртага беш минг сўм етказиб бермаса тилла тишларингни суғуриб
оламан.
— Менда... тилла тиш йўқ, — деди Шариф соддалик қилиб.
— Қани, оғзингни оч-чи?
Шариф йигитнинг амрига бўйсинди.
— И-е, — йигит ажабланди, лекин бўш келмади, — унда каллангни суғуриб оламан. Беш мингга
арзийдими ўзи бу калла?
— Оғайни, уйда беш мингим йўқ менинг. Мен...
— Гапни чўзма. Ёз хатингни. «Беш минг топиб бермасанг, мени ўлдиришаркан», деб ёз. Агар бу
ҳам сенга етмаса, бола-чақанг билан қириб юборамиз. Беш минг топилади, бола-чақа
топилмайди!
Шариф чинакамига қўрқиб кетди. Бу йигит ҳазиллашаётганга ўхшамайди. Шариф бундай қаҳри
қаттиқ одамларнинг қилмишларини кўп эшитган. Одамнинг калласини олиб ҳузур топадиган бу
бандалар шунчаки пўписа қилишмайди. Шариф йигит узатган қаламни олиб иккитагина жумла
ёзди: «Онаси, менга беш минг жуда зарур. Хатни олиб борган одамга топиб бер». Йигит хатни
ўқиб жилмайди.
— Вей, пахан, одам экансан-ку, а? — деб елкасига уриб қўйди-да, эшикни тақиллатди. Дарча
очилиб соқчининг юзи кўрингач, хатни узатди.
— Шу акахонимизнинг хатлари бор экан, бериб қўйинг, дуо қиламиз.
Шариф бу ҳолатни кўриб лол қолди. Бу йигит ким ўзи — маҳбусми ё турманинг эгасими? «Ҳар
ҳолда пачакилашмаганим дуруст бўлди», деб ўзига таскин берди. Йигит уни даврага бошлади.
Шарифга ҳам қарта узатдилар.
 4
— Мен... ўйнамайман... билмайман, — деди Шариф картани нари суриб.
— Билмасанг, ўрганасан, бундан осон иш йўқ. Эркакмисан ўзинг? — деди йигит қатъий оҳангда.
Сўнг Шарифнинг олдига бир сиқим пул қўйди. — Бу қарз. Ҳалигидан ташқари.
Шариф аввалига бир оз ютди. Йигит унга маслаҳатчи бўлди. Сўнг ютқизиқ бошланди. Қарзга
берилган бир сиқим ғижим пул учдию кетди. Даврадагилар ҳотамтой эдилар, бу бечорага раҳм
қилиб қарзга ўйнашга рози бўлдилар. Тонгга қадар «Шариф бойвачча» ўттиз минг сўмлик
қарзга ботиб, ўрнидан турди.
— Кеннайимга яна бир хат ёзасан. Пул уч кунда шу ерда бўлиши керак, — деди йигит. —
Бўлмаса...
— Биламан, — деди Шариф, — молим ҳам, жоним ҳам талонда.
— Ҳа, баракалла, бор, ёзақол.
Соқчига яна битта хат берилди. Шариф ўрнига чиқиб ётиб ўйга толди. Боши берк кўчага
кириб қолди десак, унча тўғри бўлмас. Боши берк кўчага кириб қолган одам орқасига қайрилиб
қайтиб чиқиб кетиши мумкин. Шариф назарида боши берк кўчага кириб қолмади, балки нақ
жаҳаннамнинг ўзига қулади, энди ортга йўл йўқ. Шу ерда куйиб кул бўлиши керак. Ўзи-ку
куйиб кул бўлишга маҳкум этилган экан, оиласини нима сабабдан жаҳаннам оловига рўпара
қилди? Шариф мана шундан доғда эди. Энди нима қилсин? Терговчига айтсинми? У ҳам
буларнинг одами бўлса-чи? Терговчининг кўриниши бинойи, ўзини раҳмдил, ҳақиқатпарвар
қилиб кўрсатяпти. Бироқ... ҳамма балони шулар бошлайди — Шарифнинг биринчи учрашувдан
чиқарган хулосаси шу.
Янги йилнинг биринчи куни Шарифни ўттиз минглик қарз ботқоғига ботирди. Хотини бу пулни
қаердан топади, кимларнинг остонасига бош уради — ўйлаб ўйига етолмади. Пулдор
қариндош-уруғи, ошна-оғайниси ҳам йўқ. Синфдошлари орасида бойваччалар бор, лекин
уларни ҳаромхўр деб билиб, ҳатто ҳазар қилиб борди-келдини йиғиштириб қўйган эди. Энди
улар ёрдам беришармикин?
Нонуштадан кейин Шарифнинг тунги «улфатлари» дам олиш учун каравотларига чўзилишди.
Уларга халақит беришнинг қандай оқибатга олиб келишини барча билармиди, ҳар ҳолда
айтадиган гапларини пичирлаб айтишди, юрсалар оёқ учида, товуш чиқармай юришди. Тунда
ҳориган маҳбуслар пешингача ухлаб, худди келишиб олгандай бир вақтда уйғонишди. Бириккитаси юз-қўлини ювган бўлди. Қолгани турибоқ, бир эснаб, бир керишиб тунда эгаллаб
ўтирган жойига борди. Тартибли идора ходимларидай, хизматни бир дақиқа кеч бошласа
қиёмат юз берадигандай жам бўлиб олишди. Лекин ўйинни — хизматни бошлашмади.
Идоралардаги «беш дақиқалик мажлис» каби буларнинг ҳам издиҳоми мавжуд эди.
Идоралардан фарқи— бу ерда мажлис бир-икки соат эмас, бир-икки дақиқа давом этарди.
Тўроғасининг гапи қисқа эди:
— Олиб келишмабдими?
Жавоб ундан ҳам қисқа:
— Вақт ўтди.
Ҳукм ундан-да қисқа:
— Бошла.
Шариф талвасада ётганида унга жон ато этган йигит ўрнидан туриб эшик яқинидаги каравотга
яқинлашди. Каравотда узала тушиб ётган гўштдор одамни туртди:
— Тур ўрнингдан, тўнка! — деб бақирди. Хонадагилар ҳозир даҳшатли воқеа юз беражагини
фаҳмлаб, нафас ютдилар. Каравотдаги одам — ўттиз беш ёшлардаги бақалоқ йигит — пинакка
кетган эканми, қаддини кўтарди-ю, аммо нима гап эканини англамай, жавдираб қаради.
— Соатингга қара, бир бўлдими? Ўн иккига етказишинг керакмиди?
— Олиб келишади, гап йўқ, окахон.
— Қани, оғзингни оч.
— Жон окахон, Худо урсин, олиб келишади.
 5
— Оч деяпман!
Йигит эланавергач, даврадан бир одам турди-да, унга яқинлашиб бошини чангаллади. Худди
тарвуз танлаётгандай қаттиқ сиқди. Йигит оғриққа чидаёлмай додлади. Шунда у одам иккита
бармоғини йигитнинг бурнига тиқиб, бир қўли билан пастки жағини пастга тортди. Япалоқ
омбир билан йигитнинг тилла тишларини бир-бир суғуриб олдилар. Маҳбуслар, жумладан
Шариф ҳам орага тушишга қўрқиб, ҳеч нарсани эшитмагандай, сезмагандай жим ётавердилар.
Ташқаридаги соқчилар эса, дод-фарёдга аҳамият ҳам бермадилар. Шариф бу манзарани кўриб
титраб кетди. «Бунинг-ку, тилла тишларини суғуриб олдилар. Мени нима қилишар экан?» деган
ўй уни «ўзимни ўлдирсам қутуламанми шу азоблардан», деган тўхтам сари бошлади.
Зоҳид Шарипов прокуратура жойлашган иморатнинг рўпарасидаги катта чинор ёнида турган
аёлни дарров таниди. Унинг шундай фазилати бор — бир кўрган одамини анча вақтдан кейин
ҳам дарров танийди. Эгнига одми, бир оз уринган палто кийиб, жун рўмол ўраб олган бу аёл —
Шариф Намозовнинг хотини — Насиба эди. Бу ҳол Зоҳидни ажаблантирмади. Хибсга
олинганларнинг яқинлари милисахонага, прокуратураларга қатнайвериб тинкалари қурийди.
Аёллар йўл пойлаб, кўз ёш тўкиб чарчашмайди. Эрларининг ёки оталарининг, ака-укаларининг
бегуноҳ эканини исботлашга уринишади. Бу фарёдларга қараб туриб, «фақат бегуноҳлар
қамалар экан-да», деб фикрлаш мумкин. Зоҳид ҳозир ҳам шу ҳол такрорланади, деб ўйлади.
Хотинни кўрмаганга олиб ўтиб кетмоқчи ҳам бўлди. Лекин ўзи сезмаган қандайдир куч уни бир
нафас тўхтатди. Аёлнинг ҳаракатга келиши учун шу бир нафаслик тўхташ кифоя эди.
— Сизда гапим бор, — деди аёл синиқ овозда.
— Юринг, — деди Зоҳид.
Аёлга совуқроқ муомала қилгани ўзининг ҳам ғашини келтирди. «Бу хотин неча соатдан бери
совуқда турган экан, гапи бордирки кутган... Эрининг айби йўқлигини ўзим ҳам сезиб
турибман. Бу бечорага нима учун хўмрайдим?» Зоҳид иморатга ярашмай турган кичкина
пешайвонга чиқиб ортига ўгирилди. Насиба «келиб тўғри қилдимми ё адашдим-ми?» дегандай
битта-битта босиб чиқарди.
— Кеннойи, юраверинг, — деди Зоҳид.
Бу гапдан кейин аёл сал дадилланди. Машойихлар «сўз ханжар бўлиб жонни олиши ҳам,
тириклик суви бўлиб ўликка жон бериши ҳам мумкин», деганларидай, Зоҳиднинг «кеннойи»
дейиши аёлдаги хавотир булутини бир оз тарқатди.
Ўтган куни пешинда бир йигит келиб: «Шариф акамгила хат бериб юбордила», деганида
хуфтон дили бирдан ёришиб кетди. Аммо «Беш минг бериб юбор», деган гапни ўқиб
ажабланди. Хаёлига урилган нарса — пулни милисадагилар сўрашган, деган фикр бўлди. Йигит
яна келажагини билдириб, тезда изига қайтди. Кеча эса ўттиз минг сўралган мактубни ўқиб,
эти увишиб кетди. «Агар шу пул эвазига чиқариб юборишса, уйни сотиб бўлса ҳам топиб
бераман», деган қарорга келди. Кейин фикри бир оз тиниқлашгач, «пулни ким сўраган бўлиши
мумкин?» деб ўйлай бошлади. Ўша куни уни икки йигит сўроқ қилди. Бири шарттакироқ эди.
Ўша сўрадими? Кейингиси прокуратураданман, деган эди, ё ўшанисига керакми бу пул?
Насиба, гарчи маълумотли аёл бўлса-да, ҳуқуқ илмидан буткул бегона эди. Милисанинг
вазифаси — ушлашу қамаш, прокуратуранинг вазифаси — қоралаш, суднинг иши — ҳукм
чиқариш, деган юзаки тушунча барча ўзбеклар сингари унга ҳам йўлдош эди. Ўйлаган ўйлари
ҳам шу тушунчалар атрофидан нари силжимас эди. Прокуратура фақат қоралаш эмас,
ҳақиқатни ойдинлаштириш иши билан ҳам шуғулланиши лозимлигини билмаса-да, пул сўраса
шулар сўрайди, деган фикр уни Зоҳид билан учрашишга даъват этди. «Сўрайдиган бўлса
ўзимга айтсин, нимага одам қўяди», деб тонготарда йўлга чиқди. То Зоҳид кўрингунча минг
хаёлга борди. «Ўзимни қамаб қўйса-я», деб қўрқди ҳам. Зоҳид совуққина қилиб «юринг»,
дегач, «ҳа, шу сўраган, келганим ёқмади», деб, кутганларига пушаймон еди. Аммо «кеннойи»
 6
деган сўз умид ҳам берди. «Бу эмасдир», деган илинж билан қадамини тезлатди.
Зоҳид Насибага жой кўрсатиб, ўзи ҳам ўтирди. У аёлнинг эримда айб йўқ, деб гап бошлашини
кутиб, «қулоғим сизда», дегандай қаради. Аёл дафъатан тилга кирмади. Унинг нимадандир
ўнғайсизланаётганини Зоҳид сезди.
— Кеннойи, бир гап бўлдими, эрта саҳардан келиб турибсиз?
— Йў-ўқ, — Насиба шундай деб Зоҳиднинг кўзига бир қараб олди. Дилидагини айтиш ёки
айтмаслигини билмай яна иккиланди. — Билай деб келувдим.
— Тергов энди бошланди. Сизга бир нима дейишим қийин.
— Ростдан ишоняпсизми шунга?
— Биз далилларга ишонамиз. Уйингиздан қорадори чиққан. Бу эрингизга қарши бир далил.
Агар уни бирор одам қасддан ташлаб қўйган десак, бунга ҳам далил керак, гувоҳ керак. Агар
шу ишга оид бирон гапингиз бўлса, айтинг.
— Гапим йў-ўқ... — Насиба айтмаса, ҳозир чиқиб кетиши лозимлигини билиб, сўзида тутилатутила мақсадга кўчди. — Ўзимда йўқ, лекин қариндош-уруғ қараб турмас. Бир ҳафтада олиб
келсам... далил топиладими?
Зоҳид аввалига тушунмади. Кейин аёлнинг мақсадини фаҳмлаб жони чиқиб кетай деди.
Одамларнинг пора таклиф этиши унинг учун янгилик эмас. Акасининг ўлими ва суд жараёнлари
даврида ишга пул аралашганини сезиб қанчалар изтиробга тушган бўлса, кейинроқ бу
хизматга ўтиб пора билан юзма-юз келгач, ундан бешбаттар қийноқларга учради. Пора деган
нарса бир қараганда кўриниши ёқимтой, тили ширин, онаси ўпмаган қизга ўхшайди. Бу қиз
ишвали жилмайиб, кўз қисиб, нуқул тўшакка имлайди. Ҳатто чол одамни ҳам бўйдоқ йигит
ҳолига солиб қўяди. Елкадаги шайтон тинмай шивирлаб, «унинг қучоғига отил», дейди. Аммо
бу ишвалар, бу шивирлар Зоҳидга ҳукм ўтказа олмайди. Чунки ўша ишва билан унинг орасида
акасининг руҳи бор. Ишвага учса — акасининг мурдасини босиб ўтган бўлади. Зоҳиднинг
сергак онги бунга йўл қўймайди.
Ҳозир пора таклиф этаётган бу жувонга қараб, ғазабини ичига ютди. «Бу аёл чайналиб
гапиряпти. Умрида бировдан ўзи учун бир нарса сўрамаган, таъма қилмаган одам шунақа
бўлади. «Мен сизга шунча берай, эримни қўйиб юборинг», дейишга андишаси йўл
бермаяптими?»
— Сизга бу гапларни биров ўргатдими ё ўзингиз ўйлаб топдингизми?
Зоҳиднинг овозида қаҳр, ғазаб зоҳир эди. Насиба бу йигитнинг тез ўзгаришини кутмагани учун
бир сесканиб тушди, тамом ўзини йўқотди.
— Бунақа гаплар учун...
Насиба йиғлаб юбормай, деб пастки лабини тишлади. «Майли, мени ҳам қамай қолинг. Сизлар
бегуноҳ одамларни қамаш, майиб қилиш, хўрлаш учун дунёга келгансизлар. Сизлар биз
бечораларнинг кўз ёшларини, жигар қонларини тилла тоғларга айлантирасизлар. Ҳаром нон еб
қоринни қаппайтирасизлару яна бизларга дўқ урасизлар?!» деган ҳайқириқ кўкрагини эзди,
аммо бўғзидан нарига кўтарилмади. Дарди ичида қолаверди. Ҳақиқатни айтиш шунақа қийин.
Айниқса нопок одамларга (Насибанинг назарида Зоҳид ҳам нопоклардан эди) бас келиш
мушкул. Ундан кўра ўттиз беш минг сўмни топиб бериш осонроқ. Насиба «бу йигитга бекор
учрабман. Энди ўртага қўйган одами билан гаплашавераман», деган фикрга келиб жойидан
қўзғолди.
— Кеннойи, ким нима деса сўзига учаверманг. Беш қўл баробар эмас. Ўйлаб иш қилинг.
Зоҳиднинг мулойимлашгани жувонни яна ўрнига қайтарди.
— Ахир хат олиб келишди-ку? — деди ажабланиб.
— Қанақа хат?
Насиба чўнтагида ғижимлаб турган хатни чиқариб узатди. Зоҳид шошиб олиб ўқиди.
— Дастхат эрингизникими, аниқми?
— Ўзлариники, хатларини танимайманми?
 7
Зоҳидга воқеа равшанлашди. У турмалардаги аҳволни биларди. Лекин жувонга хатнинг
ёзилиши тарихини айтолмасди. Айтса, бу хотиннинг эси оғиб қолиши ҳеч гапмас.
— Сиз... уйингизга боринг. Бу ишни бизга қўйиб беринг. Агар пулни сўраб келишса, икки
соатдан кейин келинг, денгу менга хабар беринг.
Зоҳид гапини тугатиши билан эшик очилиб, башанг кийинган йигит кириб келди. Зоҳид
прокурорнинг ёрдамчиси билан яқин алоқада бўлган бу терговчини танирди, аммо ҳамсуҳбат
бўлмаган эди. Унинг хонага берухсат кириб келиб, яна ўтириб олиши ғашини келтирди.
Насибага «бораверинг» дегандай қараб қўйди. Жувон ўрнидан турганида йигит уни тўхтатди.
— Кечирасиз, опа, сиз ким бўласиз?
— Бу киши Намозова, суҳбатга чақирган эдим, — деди Зоҳид совуқ оҳангда.
— Э, анави бечоранинг хотинимисиз? — деди йигит ачинган одамдай. — Эрингизни
тушунмовчилик билан қамашибди. Бугун қўйиб юборамиз.
Аёл тушими ё ўнги эканини билмай тамом гангиди.
— Сиз кетаверинг. Ош-пош пишгунча эрингиз уйингизга кириб боради.
— Ростми... вой...
— Э, одамларга яхши гап айтсанг ҳам ишонишмайди-я! Прокурор ёрдамчиси ҳозир буйруқ
берди. Эрингиз озод. Тезроқ боринг уйингизга.
Аёл ажабланиб, Зоҳидга бир қараб олдию хонадан шошилиб чиқди.
Зоҳид жувоннинг савол назарига жавоб беришга ожиз, чунки унинг ҳайронлиги ҳам
аёлникидан кам эмасди.
— Гапингизга тушунмадим? — деди Зоҳид, аёл чиқиб кетиши билан.
— Винзавод директори прокурор ёрдамчисига келиб ҳаммасини ўзи ташкил қилганини бўйнига
олди. Намозов бегуноҳ. Сизга шуни айтгани кирувдим. Овора бўлиб қоғоз титиб юрманг. Омон
бўлинг, ошна.
— Директор туҳмат қилган бўлса...
— Бу ёғи билан ишингиз бўлмасин, — йигит шундай деб, чиқиб кетди.
Зоҳид қандай ўйин бўлаётганини билолмай ҳайрон қолди.
— Намозов!
Дилгир ўтирган Шариф соқчининг амрли овозини эшитиб ўрнидан қўзғолди. Қамоқхонада
эзилиб ўтириш дурустми ё терговчи билан узундан-узун суҳбат қуришми — билмасди. Тилла
тишлари суғуриб олинган одам иҳрашларини бас қилган, аммо унинг зорли овози Шарифнинг
қулоқларига муҳрланиб қолган эди. Кап-катта эркак одамнинг сўйишга маҳкум этилган буқадай
ўкириши, сўнг тул хотиндай пиқиллаб йиғлаши, кейин омонатини топширишга қасд қилган,
сўнгги нафаслари билан иҳранаётган бемор каби овоз чиқариши фақат Шарифга аталгандай
эди. У бўкирганда ҳам, йиғлаганда, иҳранганида ҳам Шарифга «Кўриб қўй, сенинг бошингга
ҳам шу тушади. Сени азоблашдан аввал менда тажриба ўтказишяпти. Сенинг тилла тишларинг
йўқ, итдан баттар хор бўласан», дегандай бўлар эди. Шариф учун бир нарса қоронғи — бу
одам жон азобида инграяптими ё мол аччиғидами? Ҳар ҳолда тилланинг нархи ҳозир фалон
пул...
«Иш куни» қарта ўйнидан иборат бўлган одамлар эса ўз юмушлари билан банд. Ўртадаги бир
тутам пул гўё шу қамоқхонадагилар тақдири ёзилган ҳукм қоғози. Ўй суриб ётган, бир-бири
билан паст овозда гаплашиб қўяётган, қаттиқ ёстиққа юзини босиб пинҳона йиғлаётган каттакичик эркакларнинг ҳар бири исталган пайтда пул ўрнига тикилиши мумкин. Бу ердаги
маҳбусларнинг ишлари ҳам терговда. Судгача ҳали фурсат бор. Қимор ўйновчилар терговчи
ва ҳакамларга нисбатан тез ишлайдилар.
Шариф ўзига аталган ҳукм ва ижронинг қандай бўлишини ўйлаб, эзилиб ўтирганиди, соқчи уни
чақирди. Шариф ярим очиқ эшикка яқинлашиб орқасига ўгирилиб қаради: бурчакдагиларнинг
 8
у билан ишлари йўқ, муҳим муаммони ҳал этолмай гаранг бўлаётган олимлар каби жим
ўтиришибди. Гўё соқчининг овозини эшитишмаган, гўё Шарифни қулоғигача қарзга
ботиришмаган. Ҳатто кўнгил учун ҳам бир қайрилиб қараб қўйишмади-я!
Соқчи даҳлиздаги шеригига Шарифни топшириб, ўзи эшикни шарақлатиб ёпди. Шариф темир
зиналардан пастга, ундан ҳовлига чиқди. У терговчи билан учрашувга ҳозирланган эди. Соқчи
Шарифни иккита стол қўйилган чоғроқ хонага бошлаб кирди. Қалдирғоч мўйловли йигит
Шарифга фақирига менсимай қараган подшо каби илкис назар ташлаб қўйди. Подшолар
бундай пайтда фақирнинг таъзим бажо айлашини, тиз чўкишини, тиззалаб юриб келиб
оёқларини ўпишларини кутганлар. Бу мўйлабли йигит қадим шоҳларнинг фақат назаринигина
олган, қолган удумлардан «феодал сарқити» сифатида воз кечган дейиш мумкин эмас. Агар
Шариф ҳозир тиз чўкса, фақирга лозим бўлган ишларни бажарса, бу «кўнгли бўш» азамат
йигит йўқ демасди. Ҳар ҳолда бу йигитнинг ўзи ҳукмдор бўлмаса-да, қарашлари ва айтар сўзи
шоҳона эди.
— Намозов, сиз озодсиз. Айбларингиз исботланмади.
Шариф прокуратура терговчиси билан суҳбатдан кейин «бу бир англашилмовчилик бўлса
керак, текшириб чиқариб юборишади», деб умид қилган эди. Қамоқхона эшиги ҳар очилганда ё
соқчи тирқишдан мўралаганда «мени чақиришармикин», деб нажот кўзи билан қараган одам
«Сиз озодсиз» деган сўзни эшитиб ишонмади. «Сиз фалон жиноятни қилишда айбланасиз»
дейиш ҳам, «Сиз озодсиз!» дейиш ҳам шунчалар осонми? Дунёнинг лаззатини фақат илм
билан шуғулланишда ва оқибатда нимадир кашф этишда деб билган одамга бу идора, унинг
ходимлари, уларнинг муомалалари ғалати туюларди. Одамни бу даражада хўрлаш, бу
даражада калака қилиш, бу даражада тепкилаш мумкинлигини тасаввурига сиғдиролмас эди.
Бу хўрликларни ўз кўзи билан кўриб, танасида ҳис этган бўлса ҳам, ишонгиси келмасди. Ҳозир
қалдирғоч мўйлабли йигитнинг яна бир марта «Сиз озодсиз», дейишини кутди. Аммо йигит
онасидан камгап бўлиб туғилганми, ё унга раҳбарлари «фақат бир марта айтасан бу сўзни» деб
қаттиқ тайинлашганми, ё бу ширин сўзнинг қиммати фалон сўму бу пулни тўлашга Шарифнинг
қурби етмаслигини билгани учунми — ҳар ҳолда такрорламади. Шунда Шарифнинг бағри ёнди.
Ношукур банда! Раҳмат, деб чиқиб кетавермайдими?! Ҳозиргина ўлимига рози бўлиб ўтирган
одам бирдан ҳақиқатни айтгиси келиб қолди. «Нимага мени бу азобга гирифтор қилдинглар,
нима ҳақларинг бор эди, қилғилиқни қилиб қўйиб, узр сўрайдиган тилларинг узилиб
тушганми?!» демоқчи эди. Сўз бошлади ҳам:
— Нимага...
Ҳар тугур йигит гапиргани қўймади:
— Нимагалигини уйингизга борганда биласиз. Яхши одамларнинг назари сизга тушибди.
Бўлмаса уруғ-аймоғингиз билан қамоқда чирирдингиз. Боринг, гапни чўзманг, — йигит шундай
деб бир парча қоғоз узатди.
Шариф қоғозга қўл узатган эди, орқасидаги соқчи чаққонлик қилиб, қоғозни ундан аввалроқ
олди-да, елкасига «юр» дегандай туртиб қўйди.
Шариф дарвоза эшигидан ташқарига чиқиб икки-уч қадам юргач, тўхтаб, ўгирилди. Тепаси сим
тўсиқли девор баландлигини чамалагандай узоқ тикилди. Шу пайт ёнида сутранг «Жигули»
тўхтаб, хаёлини бузди. Ўзини четга олишига улгурмай машина эшиги очилди.
— Ўтиринг, окахон, — деди жингалак сочли йигит, меҳрибонлик билан.
— Раҳмат, ука, овора бўлманг, — деди Шариф. У «йигит бирор танишимнинг ё укаси ёки ўғли
бўлса керак, тасодифан кўриб қолди», деб ўйлади. Қамоқдан чиқа солиб танишга учраганидан
ҳатто хижолат бўлди. Одамлар айби борми ё йўқми деб мулоҳаза қилиб ўтиришмайди.
«Қамоқда ўтириб чиққан», деб, ола қарашади.
— Ўтиринг, — деди Жамшид. Бу сафар унинг овозида меҳрибонлик эмас, қатъийлик, амр
оҳанги зоҳир эди. Гарангсиб турган Шариф буни сезмади. Жамшиднинг атайин кутиб тургани
ҳам унинг хаёлига келмас эди.
— Мен эски шаҳарга бораман, — деди Шариф.
— Ўтиринг, ўша ёққа кетяпман.
Шариф «унда майли, сизни овора қилмас эканман», деб машинага ўтирди. Таниш йигитлар
ҳеч бўлмаса ҳол-аҳвол сўраб қўйишарди. Бу эса миқ этмай кетяпти. Шариф шундан ажабланиб,
сўради:
— Ука, сизни танимайроқ турибман?
— Танимайсиз. Бир яхши одамни дуо қилаверинг. Шу одам сизга мурувват қилмаса, қамоқда
чириб кетардингиз.
«Яхши одамларнинг назари тушибди...» Шариф қамоқхонадаги қалдирғоч мўйловли йигитнинг
гапини эслади. Ким экан у яхши одам, нима учун унга мурувват қиляпти? Шариф яхшилик
қилиши мумкин бўлган танишларини бир-бир эслашга уринди. Унинг танишлари орасида
бунчалар қўли узун одам йўқ эди. Қилич Сулаймонов-чи? Аввал қамоққа тиқиб, сўнг олиб
чиқиб қудратини кўрсатиб қўймоқчи бўлдими? Шу фикр Шарифга тўғридай туюлиб, сўради:
— Яхши одам... Қилич Сулаймоновми?
Йигит жавоб бермади.
— Асадбекми?
— Сергап одам экансиз! — йигит шундай деб жеркиб берди.
«Демак, ўша», деган қарорга келди Шариф. Одам боласининг душмани ўз тили, деганларидек,
тили жиловсиз бўлгани учун Шариф кўп панд ерди. Унинг зўр илмларга етган ақли оддий
ҳақиқатни тушунишга қосирлик қилиб қолар эди. Камбағал яшаши, илмда олға силжишда
қийналиши, унвонлардан бенасиб қолиши ва ниҳоят, қамоққа тушишида суяксиз тилнинг кўп
хизматлари борлигини тушунгиси ҳам келмас эди. Хотини зорланиб «тилингизни тийиброқ
юринг», деган пайтларида «Мен индамай кетадиган қул эмасман», деб ўжарлик қиларди.
Бойвуччаларнинг ўткир ҳидли атирини сепиб, ясаниб олган бу жингалаксоч йигитнинг «сергап
экансиз», деб жеркиб беришидан унинг ўжарлиги тутди.
— Ўттиз мингни ҳам ўша яхши одамга бераманми?
Йўлдан кўз узмай келаётган Жамшид орқасига ўгирилиб, унга ажабланиб қараб олди.
— Қанақа ўттиз минг?
— Вақти келганда билиб оласиз, — деди Шариф унинг бояги гапига тақлид қилиб.
— Билиб оламиз, хотиржам бўлаверинг, — деди Жамшид унинг пичингига эътибор бермай.
Жамшид машинани Шарифнинг эшиги олдида тўхтатди.
— Ортиқча валақламай, бошингизга ғалва орттирмасдан уйингизда жим ўтиринг. Эртага ишга
чиқасиз. Яхшилаб билиб олинг, окахон: сизни паноҳига олган одам керак бўлса ўттиз мингдан
ўттиз мингтасини бошингиздан сочади. Агар уни хафа қилсангиз, уруғ-аймоғингиз билан, ўттиз
бир минг томирингизни қуритиб ташлайди.
Шариф эшикни очиб, бир оёғини ерга қўйган дамда бу гапни эшитиб тўхтади. Таранг тортилиб
турган асаб томирлари баттар қақшади.
— Мени қўрқитманг, — деди овозини кўтариб.
Жамшид, уни ҳайрон қолдириб, жавоб бермади. Шариф баттар тутақиб, тили калимага келмай
қолди. «Ҳе оналарингни...» деб сўкиниб машинадан тушди-да, эшикни қарсиллатиб ёпди.
Шариф деярли сўкинмас эди. Сўкинган тақдирда ҳеч бўлмаса жағи ёрилиши мумкинлигини ҳам
билмасди. Бахтига у энди Асадбекнинг одамига айланди. Ҳозир «онангни...» дейиши нима экан,
бунинг ёнига амма-холаларини, опа-сингилларини қўшиб сўкканида ҳам Жамшид лом-мим
деёлмасди. Жамшид Асадбекни кўпга ҳотамтойлик қилишини билади. Унинг назарида
хўжайини Шарифни шунчаки паноҳига олди. Хўжайиннинг эътиборидаги одамга ола қараш
мумкин эмаслиги унга ойдай равшан. Унга яна бир нарса аниқ — буйруқни адо этиш чоғида
бегоналар билан гаплашмаслиги, айниқса, пири Асадбек ҳақида бирон сўз айтмаслиги шарт.
Ҳозир Шарифга пўписа қилиб шу шартни бузди. Шарифнинг гапидан аччиқланиб, «хўжайин
ўттиз минг сўрайдиган гадой эмаслиги»ни билдириб қўйиш учун чегарадан чиққанини ўзи ҳам
 0
сезмай қолди. Чегарадан ҳатлашга ҳатлади-ю, сўнг афсусланиб, мум тишлади. Шарифнинг
ҳақоратига парво қилмай ўтиришининг иккинчи сабаби шу.
Шариф эшикни ёпиши билан «Жигули» пойгачи машиналардай силтаниб қўзғолди. Йўлни
авайлабгина қоплаётган қор тўзғиб кетди.
Шариф эшиги олдида туриб қолди. Оппоқ ғиштдан қурилиб савлат тўкиб турган иморатлар
қаторидаги сомон сувоқли пастак уйи кўзига етим боладай мунғайиб кўринди. Назарида эгаси
қамоққа олиб кетилганидан сўнг уйи шармандалик юкини кўтаролмай чўкиброқ қолгандай
туюлди.
Туҳматдан қамалиб, сўнг озодликка чиққан одам қувончини ичига сиғдиролмай, бахтидан ёниб,
ҳазор-ҳазор шукрлар қилиб уйига учиб кириши керак. Шарифда эса бундай бахт, бундай
қувонч йўқ эди. У давлат қамоғидан қутулгани билан, кўринмас тўрга чирмаб ташланганини, бу
тўр уни оқибатда батамом ҳалок этишини сезиб турарди. Мана шу сезги уни озодлик бахтига
бегона қилиб қўйганди. У елкасидаги дард юки билан остона ҳатлаб ҳовлига кирди. Йўлакда
биттагина из — қор учқунлари ҳали бу изни кўмиб улгурмаган — демак, Насибаси яқинда
кўчадан қайтган.
Ҳовли этагида «ошхона» номи билан зикр этилувчи бостирманинг эшиги зорланиб очилиб,
Насиба чиқиб келди. У эри томон бир-икки қадам қўйди. Сўнг нима қиларини билмай тош каби
қотди. Кейин беихтиёр равишда югуриб келиб, Шарифни қучоқлаб олди.
Оқ ғиштли данғиллама уйларни, дуру гавҳарларни орзу қилмай яшаётгани, қозонлари бозор
гўшти қандай бўлишини билмай, музлаган гўштга ҳам қаноат қилувчи, ҳалол яшамоқлик
заҳматини барча лаззатлардан афзал кўрувчи, борига шукр қилиб умр кечираётган бу икки
банданинг тили гапга келмас эди. Улар «гуноҳимиз нима экан?» деган жумбоққа ечим излашар
эди. Яратганнинг олдида уларнинг гуноҳлари йўқдир, деёлмаймиз, беайб — парвардигор.
Бизнинг фикри ожизимизча, бошларига кулфат солган «гуноҳ»ларнинг энг улуғи —
«ўйнашмагин арбоб билан...» деган ҳикматни унутганларида. Замонлар ўзгаради, тузумлар
ўзгаради, подшолар келиб кетаберади, булар — дунёнинг устидаги либослар. Эски кўйлак
устига янгиси кийилгани, вужуд, қалб, инсоф, виждон эса ўзгармай қолабергани каби, фоний
дунё аслини ўзгартирмайди. Халқ яратган ҳикматлар ҳам аслича яшайверади. Авваламбор
Шариф, қолаверса Насибанинг кўп нарсаларга етгувчи ақли, фаҳми-фаросати шу нуқтага
етганда андак ожизлик қилгани учун ҳам бу кичик кулфат тузини тотиб кўришди.
Насиба эрининг кириб келиши туши эмас, ўнги эканига ишонч ҳосил қилгач, уни бағридан
бўшатиб, уйга бошлади. «Болаларни олиб келмадингми?» деди Шариф остона ҳатлаб ичкари
киргач.
Насиба лабини тишлаб, бош чайқади. Шу кунлар ичи ҳувиллаётган уйда ёлғиз ўтириш унга
осон кечмади. Аммо ёлғизлик азобидан «дадам қанилар?» деган саволга жавоб қайтариш минг
чандон оғирроқ эди. Бу савол уни илон каби чақиши, назарида ҳатто жонини ҳам суғуриб
олиши мумкин эди. Ўзи айтмаган тақдирда ҳам, болалари кўчадан эшитишарди. Дадаларининг
қамоқда ўтиргани мурғак қалбларни эзиб ташламасмиди? Насиба шунинг учун болаларини
онасиникидан олиб келмаган эди. Шариф буни тушунди. «Янги йил кечаси ҳам ёлғиз ўтирибдида, бечора», деди ўзича.
Нонушта маҳали ҳам бўлиб ўтган нохушликдан сўз очмадилар. Иккови бир-бирига қараб-қараб
қўйиб, номигагина нон тишлаб, чой ҳўплаб ўтирдилар. Эр-хотиннинг иштаҳаси йўқ эди. Улар
илк марта ёлғиз қолиб бир-бирига айтишга сўз тополмай ийманиб ўтирган келин-куёвга
ўхшашарди.
Шариф Насибадан саволлар кутарди. Насиба «ерим ўзи гапирар», деган илинжда эди. Ножўя
савол билан эрининг дилига озор етказишдан чўчирди.
Барча кўргуликларига «фош қиламан» деб дўқ ургани сабаб бўлганини тушуниб етган
Шарифнинг хотинига бу ҳақда гапириш нияти йўқ эди. Шу биргина пўписа учун қамоққа тиқиб
қўя оладиган зотлар фош қилишга киришилган тақдирда қаерга олиб бориб тиқиб қўйиши
мумкинлигини хотини билса, даҳшатдан юраги ёрилиб кетиши ҳеч гапмас.
Шариф жонини сақлаб қолишнинг бирдан-бир йўли тилнинг бевошлигига барҳам бериши
лозимлигини англади. Уни қийнаётган нарса — билагидаги игна излари, қамоқда хуруж қилган
тан азоби. Ҳадемай яна бош кўтарувчи бу азобга энди дош бера оладими? Ё гиёҳвандга
айланиб қоладими? Мана шу фикрнинг ўзиёқ уни даҳшат тўрида ушлаб турарди.

Жалил уйига қайтди-ю, аммо тинчини йўқотди. Асадбек бошига бир оғир иш тушганига амин
бўлиб, ташвишланди. Ҳали «фалончини отиб кетибди», ҳали «фалончини ёқиб кетишибди»,
деган ваҳимали миш-мишлар бош кўтараётган таҳликали кунларда Асадбекдай одамнинг ҳам
жони қил устида эканини Жалил яхши тушунарди. Аввало ғаним қасд қилмасин. Қасд қилса
биров унинг жонини сақлаб қололмайди. Атрофини ўнта ишончли йигит ўраб турса ҳам битта
ўқ сиғадиган туйнукча топилиб қолар. Шундай экан, бу ўйинга кирганларнинг умри хотимаси
аниқ. Асадбек шуни сездими? Юраги сезгани учун биродари билан видолашиб олмоқчи
бўлдими? Асадбекнинг бевақт чорлови Жалилни бу фикр исканжасига топширди.
Жалилнинг назарида телевизордаги бежирим лаблари кулиб турган қиз-жувонлар, тиржайиб
туриб ашула айтаётган хонандалардан ташқари бутун эл ташвишга бурканган эди. Ҳамиша
мириқиб кўрадиган томошалари бу кеч унга ёқмади. «Янги йил кутиш» деган гап ҳам
бирданига эриш туюлди. Куёви билан пиёлани чўқиштириб қўйдию ароқни ичмади. Доимо завқ
берувчи фарзандлар давраси ҳам татимади. Юраги тарс ёрилгудай бўлиб ўрнидан туриб кетди.
«Тобим қочди», деб хонасига кириб чўзилди. «Тинчликми, адаси, ўртоғингиз тинчмилар
ишқилиб», деб кирган хотинига бобиллаб берди.
Соат ўн иккида фарзандлари бир-бир кириб янги йил билан табриклаб чиқишди. Қўшни хонада
тонгга қадар телевизор сайради. Жалил тонгни ит азобида кутди. Чала-ярим нонушта қилиб,
ота маҳалласига жўнади. Асадбекнинг болалиги ўтган ҳовли эшиги ичкаридан танбаланган,
демак, чиқиб кетибди. Жалил уйига кириб укасини йўқлади-ю, Асадбекникига қараб йўл олди.
Ўртоғи уйига келмабди. Манзура одатига хиёнат қилмаган равишда ердан кўзини узмай
сўрашди.
— Тинчликми, ўзи келин?
— Тинчлик, — деди у паст овозда. Бу оилага самимий муносабатда бўлувчи энг яқин одамнинг
Жалил эканини, ҳатто унга ҳам оила сирларини ишониб айтиш мумкинмаслигини Манзура
билади. Кўз ёши тўкиб ҳасрат дафтарини очгиси келади. Аммо... эри айтмаган сирни у
айтолмайди...
— Агар тинчлик шунақа бўлса, ғалваси қанақа бўларкан, — деди у изига қайтаётиб. — Галварс
эрингизга минг марта айтдим, шу ишларни йиғиштир, деб.
— Ўртоғингизни биласиз-ку...
«Ҳа, биламан, — деб ўйлади Жалил, — Худо унга бойлик бергану тариқча ақл бермаган.
Миллион сўми йўқлар қирилиб кетяптими, шунча бойлик камми унга, гўрига ортмоқлаб
борадими? Лаҳадда бошига биттагина гувала қўйилади, пул қўйилмайди, шунга фаросати
етмайдими?..»
Шу гаплар хаёлига келди-ю, аммо аёлга қараб вайсашдан ўзини тийди. Шу топда эшикдан
Асадбек кириб келса, шу заҳар гапларни айта олармиди? Айтиш ҳам гапми?! Хўш, шаҳарни
ётқизиб-турғизиш қўлидан келадиган Асадбек-чи? Эски юз сўмликни узоқдан кўриб қолган,
янгиси чиққанини кўриш у ёқда турсин, ҳали эшитмаган оддий ишчининг ҳақорат чегарасини
ҳам босиб ўтиб кетувчи сўзларига нима дейди? Жалил гапира-гапира жўшиб кетса, шартта
биқинини чимчилайди ё сонга шапатилаб уриб қолади — шунда Асадбек нима қилади?
 2
Кайфияти яхши бўлса — кулиб қўя қолади. Ҳатто ўртоғининг бу қилиғидан яйрайди. Болалик
дамлари эсига тушиб ширин энтикади. Болалигида бир рўшнолик кўрмаган бўлса ҳам вужудига
роҳат ўрмалайди... Жалил заҳарга булаб отаётган сўз ўқларига кайфияти нобоп пайтида дуч
келса ҳам ғазабланмайди. Ўзини босади. «Ҳа, қилиғи совуқ» деб тўнғиллаб қўяди... Шундай
экан, Жалил ичини ёндираётган гапларини Манзурага айтадими ё соқчи йигитларгами, ё
Асадбекнинг ўзигами — фарқи йўқ, сўзлар самога сочилган ўқлардек самара бермайди.
Жалил Манзурага қаради-ю «хайр» деб ташқарига чиқди. Энди қаёққа боришини билмай
гарангсиди. Катта кўчага қадар каловланиб борди. Сўнг пишиллаб тўхтаган автобусга чиқиб
уйига кетди.
Асадбек ошнасиникига деярли келмас эди. Тўй-маъракаларда бирров келиб кетарди.
Жалилнинг болалари, айниқса куёви, Асадбекнинг номини эшитишган, аммо ўзини яхши
танишмас эди. Шунинг учун эшик қўнғироғи тугмасини босиб йўқлаган башанг кийимли кишини
кўриб, ажабланишди. То Қамара — Жалилнинг кўз очиб кўрган хотини чиққунча Асадбек
остонада турди. Қамара уни кўриб ҳайратланди.
— Жалил уйдами? — сўради Асадбек.
— Йўғидилар... Эрталаб чиқиб кетувдилар... Бугун биринчи... Сизникига кетдиларми, дебман.
Асадбек иккиланиб ўтирмай кирди. Меҳмонхона йиғиштирилмаган эди. Қамара Асадбекнинг
кириши мумкинлигини тасаввур ҳам қилмагани учун шошиб, довдираб қолди.
— Кеннойи, сиз безовта бўлманг. Мен ҳозир кетаман, — деди Асадбек уриниб қолган диванга
ўтириб. У кира солиб диваннинг оёғи ўрнига газетага ўралган ғишт қўйилганини кўрган эди, шу
сабабли эҳтиёт бўлиб чўкди.
— Вой, овораси борми, сиз ҳар куни келиб юрибсизми? Кеча неварачам бир ёшга тўлди.
Шунинг учун ҳамма йиғилган эди.
Кеча... ўттиз биринчи декабр... Асадбек Қамарага ялт этиб қаради. Аёлнинг гапи унга укаси
Самандарни эслатди. Самандари ҳам ўттиз биринчида туғилган эди. Бир ёшга тўлганида
бундай тантана йўқ эди. Танчада ўтириб, қора нонни илиқ сувга ботириб қоринни тўқлаш —
улар учун катта байрам бўлган ўшанда. Жалилнинг уйига ёзилган дастурхон ҳам Асадбек
қаричи билан ўлчанса — харобгина тантана. Лекин ҳар кимнинг қаричи ҳар хил. Дастурхон
устига бир тишлам қотган нон қўйилса ҳам, атрофига фарзандлар йиғилса тўкин дастурхондан
файзлироқ бўлиб кетади.
— Неварангизнинг оти нима! — деб сўради Асадбек.
— Ўртоғингиз китоб қараб Самандар деб қўйганлар. Ўт-оловни ҳам писанд қилмайдиган ғалати
қуш бўларканми-е... Қудалари «Улуғбек» деб қўймоқчи эканлар. «Ҳей, дадаси, болага исмни
қиз томон қўймайди», десам ҳам «Ҳаммаёқни бек босиб кетди, битта Самандар бўлиши
керакми ё йўқми!» деб қайсарлик қилиб туриб олдилар. Барака топгур, қудамиз жуда яхши
одам-да. Хўп, деб кўниб қўя қолдилар...
Қамаранинг оёқ-қўли ҳам, тили ҳам чаққонгина эди. Чўлоқ диванда ким ястаниб ўтирганини
унутиб гапга тушиб кетди. Унинг сўзлари Асадбекнинг қулоғига кирмади. «Самандар» деган
исмни эшитибоқ кўз олди хиралашди. Томоғига бир нима тиқилди. Ярим соат бурун пулининг
кўплигидан эсини йўқотган винзавод бошлиғининг тақдирини бир сўз билан ҳал этган Асадбек
ўзини бениҳоя ожиз банда эканини ҳис этди. «Ҳатто шу ғалча хотиннинг бахти ҳам йўға менда,
— деб ўйлади. — Невара кўрсам, исмини Самандар қўяман, деб юрувдим. Жалил илиб кетибди.
Китоб кўриб қўйганмиш... Жалил ўзини ҳақгўй дейди. Мен уни ношуд дейман. Бахт ношудларга
кулиб боқаркан-да? Шу ношуд қизини куёвга узатиб, невара кўриб, хурсандчилик қилиб
ўтирса... Мен шундай ҳам бўлолмасам... На акам, на укам бор. Фақат... пулим бор. Бу
ношуднинг пули йўқ. Аммо укалари, куёви, Самандари бор... Мен ҳашамдор уйда яшайман,
уйимни дев йигитлар пойлашади. Бу ношуд оёғи синиқ диванда ёнбошлаб ётиб, ўламан деб
 3
турган телевизорни томоша қилади. Эшиги ҳамиша очиқ... Кўнгли ҳам очиқ... Янги диванни,
рангли телевизорни орзу ҳам қилмайди... Нега орзу қилмайди?! Одам ҳам шунчалик ношуд
бўладими! Ўзига керак бўлмаса, болаларига лозим-ку! Болаларининг кўнгли синмайдими!
Невараси шу чўлоқ диванда ётиб, шу хира телевизорни кўриб улғайиши керакми? Аблаҳ,
ношуд!» Юраги эзилиб ўтирган Асадбекни бирдан ғазаб чулғади. Шарт ўрнидан турди.
— Ҳозир келаман, — деди Асадбек, — чойингиз қайнагунча қайтаман.
Қамара бу гап шунчаки кўнгил учун айтилди, деб ўйлаган эди. Меҳмонхонани йиғиштиришга
улгурмай, Асадбек қайтгач, баттар шошилиб қолди. Қамара меҳмоннинг улуғлигини ҳисобга
олиб, оҳори тўкилмаган янги дастурхон ёзди. Куёв чиқиб Асадбек билан қўш-қўллаб сўрашдида, чой қуйиб узатди. Ҳашамдор уйларда, тўкин дастурхонлар атрофида ўтиришга кўниккан
Асадбекка қоғозлари сарғайиб, айрим ерлари кўчиб тушган уйда чой ичиш бошқа пайт
бўлганда малол келарди. Унинг ҳозирги кайфияти айнан шундай шароитни қўмсарди. Ғариб
кўнгил, ғариб уйни соғинган эди.
Бир соатдан кейин Жалилнинг уйи бесаранжом бўлиб қолди. Беш-олти одам баравар бостириб
кириб аввал чўлоқ диванни, сўнг стол-стулларни, сўнг хира телевизорни олиб чиқиб кетишди.
Ўрнига янги диван, янги стол-стуллар, рангли телевизор қўйилди. Қамара «Вой, ўлмасам, вой,
қизиқ бўлди-ку», дейишдан бошқа сўз топмади. Асадбек бу ўзгаришларга алоқаси йўқдек,
пинагини бузмай турарди.
Жалил уйига қайтганда ҳамма иш саранжом бўлган эди. У Асадбекка заҳрини сочишга
улгурмади. Қўрққан олдин мушт кўтарар, деганларидек, Асадбек остонада ўқрайиб туриб
қолган ошнасига қараб бақирди:
— Ғинг десанг, абжағингни чиқариб ташлайман, бу сенга эмас, Самандарга, туғилган кунига
совға!
Жалил Асадбекка бир нима дея олмади, аммо хотинига қараб ўқрайди. Қамара ўзига қандай
ширин гаплар атаб қўйилганини фаҳмлаб, лабини тишлади.
— Сенга нима бўлди? — деди Жалил, Асадбекка тикилиб, — пайтавангга қурт тушганини билиб
турибман.
— Менинг пайтавамга эмас, сенинг миянгга қурт тушган, — Асадбек шундай деб Қамарага
қараб қўйди. У эркаклар гаплашаётганда аёл кишининг атрофда ивирсиб юришини ёқтирмас
эди. Қамара Асадбекнинг мақсадини англаб, тезгина чиқиб кетди. Асадбек шундан сўнг гапини
давом эттирди. — Невара кўрибсан, исмини Самандар қўйибсан, орадан бир йил ўтибди... Асад
деган ўртоғим бор эди, хурсандчилигимга шерик қилай, укасининг оти ҳам Самандар эди,
неварамга от қўйишда бир сўраб олай, дейишга ақлинг калталик қилдими? Тилинг бир қарич.
Бировга сўз бермайсан-у, шунақа нарсаларга келганда калланг ишламай қолади, хом ошқовоқ!
Жалил унга қараб жилмайди. Ҳозир унинг қаршисида фақат Худогагина бас келолмайдиган
Асадбек эмас, кўп жабру жафоларни бирга тортган, бир кўчани чангитиб, бир ямоқ кўрпани
тепишиб катта бўлган ошнаси ўтирарди. Асадбекнинг овозида амр оҳанги ҳам, қаҳр ҳам йўқ
эди. Асадбекнинг бу одати Жалилга маълум. У дунё ташвишларидан эзилиб, болалигини
қўмсаган пайтларида Жалилни топтириб келиб шу оҳангда гап бошлайди. Икки ошна соатлаб
гаплашиб ўтиришади. Суҳбат аъёнларнинг иштирокисиз бўлади. Зарур иш билан келган
Кесакполвон ҳам, Чувринди ҳам уларнинг суҳбатини бузишга журъат қила олишмайди. Бунақа
пайтларда аъёнлар матбуот хабарларига тақлид қилиб «икки президент юзма-юз учрашди.
Халқаро аҳволнинг муҳим масалалари келишиб олинди», деб ҳазиллашишади. Ёпиқ эшик
ортидаги «халқаро аҳволнинг муҳим масаласи» — ёнғоқ ўйинида чиққан жанжалнинг «тинч
йўл билан ҳал этилгани»дан бошланиб, битта калишни галма-гал кийиб мактабга қатнаш
чоғида юз берган саргузаштларни эслаш билан якунланади.
Жалил Асадбекнинг бугун бу хусусда гаплашиш нияти йўқлигини билди. Агар Ҳасаннинг ўнг
биқини оғриса, Ҳусанники ҳам оғрийди, деганларидек, Асадбекнинг юрагини тирнаётган
дарддан Жалил бебаҳра қолиши мумкин эмас. Асадбек дардини ичига ютмоқчи. У отаси олиб
 4
кетилган кундан бери исён йўлига кирган, аммо очиқ-ойдин ҳайқириш, шиорлар кўтариб
майдонга чиқиш йўлидан бормай, арқонни узун ташлаб, дардни ҳам, ғазабни ҳам ичига ютиб
аста иш кўришни ўрганган эди. Жалилнинг йўли бўлак — ўйчи ўйига етгунча таваккалчи уйига
етади, қабилида ишни дангал битиришга одатланган. Ҳозир ҳам ошнасининг гапни
майдалашига тоқат қилолмади.
— Ёрилсанг-чи! — деди у жеркиб. — Мендан бошқа дардкашинг борми?
Асадбек Жалилга тикилди. Худди рўпарасидаги одамни биринчи марта кўраётгандек тикилди.
Гапириш осон. «Ёрилиш» — хотинларга хос. Эркак дардини айтгунча тўлғоқ азобларини
бошидан кечиради. Айниқса Асадбекни эзаётган дард бировга айтгулик эмас. «Қизимни
ўғирлаб кетиб, кейин ташлаб кетишибди», дейишга тил айланадими? Эркаклик номуси, ори
бунга йўл қўядими? Кеча Жалилни атайин йўқлатди-ю, дардини айтолмади. Бугун эрталаб
винзавод бошқони тақдирини ҳал этиб уйга кетаман, деганда ташқарида савдо растаси
хўжайинига йўлиқди. Хўжайин савдо аҳлига хос тавозелик билан сўрашиб, икки қўлини кўксига
қўйиб: «Бағрингиз тўлиб, хурсанд бўлиб қолдингизми?» деди. Асадбек «Ҳа» ҳам, «Йўқ» ҳам
демади. Унга бир ўқрайди-ю, машина эшигини очди. Бу одам қизининг қайтганини эшитиб,
табриклагани келган. Ўзича бу одамгарчиликка кирувчи фазилат, одат. Асадбек унинг
лаганбардорлигидан бир ғаши келган бўлса, бефаҳмлигидан бир ғазабланди. Қизини
кимлардир ўғирлаб кетиб, қандайдир аҳволда ташлаб кетишадию у хурсанд бўладими? Қизига
тегишмаган бўлишса-ку, хўп-хўп... Йўқса... тирик қайтаришмагани минг марта афзал
эмасмиди... Асадбек машинага ўтиргач, хаёлида бошқа гап ўрмалади — бу одам ис олибдими,
демак, кўпчилик билади. Бугун кечгача шаҳарга тарқаса ҳам ажаб эмас. Нима қилиш керак?
Аъёнлари билан иш юзасидан маслаҳатлашади. Уларни шу пайтгача оила сирлари,
ташвишларига тортмаган. Асадбек учун оила — муқаддас. Ҳар кимнинг ҳам тумшуқ
суқаверишини хуш кўрмайди. Чувринди уйланган йили «оилавий бўлиб ўтириб турайлик»,
деганда, Асадбек «хотинингни бозорга солмоқчимисан», деб гапни калта қилган, шу-шу
оилавий борди-келди масаласи қайта тилга олинмаган эди. Уларнинг хотинлари фақат йўқлов,
тўй ва маърака баҳонасида кўришишар, «есонмисиз-омонмисиз»дан нарига ўтишмас эди.
Шундай экан, қизининг эндиги тақдирини аъёнлар билан маслаҳатлашиши мумкинми?
Асадбек Жалилдан жўяли маслаҳат чиқар, деган илинжда эмас, балки таскин илинжида келган
эди.
— Миш-мишларни эшитгандирсан? — деди Асадбек, ошнасидан кўз узмай.
— Мен миш-миш орқалаб юрадиган хотинмасман,— деди Жалил. — Сен бўладиган гапни гапир.
«Ростдан эшитмаганми?»
Асадбек саволига жавоб топмоқ истагида Жалилнинг кўзларига қаради. Бу кўзларда алдов йўқ
эди.
Жалил ошнасининг тўлғоқ азобида эканини ҳис қилди. Бу дардни ҳатто энг яқин одамга ҳам
айтиш оғир экан, демак, иш чатоқ. Жалил бир оз юмшоқроқ гапириб, унинг кўнглини овлаш
ниятида деди:
— Каттага катта дард ёпишади, гапир, ўзингни қийнама.
— Катта дард дейсанми?.. Билмадим... Шу пайтгача менга биров қўл кўтармаган эди.
— Дунёни бекорга чархпалак дейишмаган. Замон ўзгариб туради, шунга ақлинг етмабмиди?
— Етган эди, лекин...
— Етган бўлса, вақтида этакни ёп. Вақтида кетсанг — олам гулистон.
Айтишга осон. Замон саҳнасидан тушишнинг ўзи бўладими? Пастдагилар сени алқаб, бошига
кўтариб юришга тайёр бўлса, саҳнадан дадил туша оларкансанми? Тушишингни қўлда
найзалар билан пойлаб турганлар-чи? Шу найзалар борлигини билмаганда Асадбек Жалилнинг
маслаҳатига муҳтож бўлармиди? Асадбек гапни чўзишнинг ҳожати йўқлигини англаб:
— Қизимни ўғирлашди, — деди. Шу гапни айтдию уятдан ёниб кетай деб кўзини олиб қочди.
Айбига иқрор бўлган гуноҳкордай бошини эгди.
 5
— Қачон? Топилмадими?
— Кеча ўзлари ташлаб кетишибди.
— Кимлигини билдингми?
— Аниқ билмайман. Гумоним бор.
Жалил ўйга толди. Бир неча нафасдан сўнг хўрсинди:
— Худодан қайтибди.
Асадбек бошини шартта кўтарди:
— Бу нима деганинг?!
— Сен маишат қилган қизларнинг ҳам ота-оналари бор эди, улар ҳам эзилгандир, Худога
нолалар қилгандир. Худо кар эмас, бу оҳларни эшитгандир?
— Оғзингга қараб гапир! Менинг маишат қилганимни кўрдингми?! — Бу сафар Асадбекнинг
овози титраб чиқди. Жалил унинг кўзларига қараб қўрқди: бу кўзларда ғазаб учқунланаётган
эди.
— Кўриб нима, мен сенинг маҳрамингманми, изингдан юрадиган. Эшитганман, ҳамма гапиради.
— Ҳамма гапирса ишонаверасанми, ҳе... с-сўтак! — Асадбек беихтиёр сўкинди. Бошқа вазият
бўлганда Жалил қарзга ботмай, дарров қайтарарди. Ошнасининг важоҳатини кўриб, ўзини
тийди.
— Бўпти, ўзингни бос, — деди у. — Қизинг тирик экан, Худога шукр қил.
— Жалил, — деди Асадбек қаҳрли овозда, — билиб қўй, мен номард эмасман. Мен итнинг
боласи эмасман, одам боласиман. Бировларнинг бурнини қонатиб лаззат топаман, деб юрганим
йўқ бу дунёда. Аламим борлигини биласан-ку. Бу аҳмоқ гапни бошқадан эшитсам, хафа бўлмас
эдим. Сен ҳам шундай дединг-а!
— Сен қилмаган бўлсанг, бу ишни шотирларинг қилишади. Лаънат эса сенга оқиб келаверади.
Сен одамлар кўзига бўри бўлиб кўринасан. Есанг ҳам, емасанг ҳам барибир оғзинг қон. Сен мен
билан гап талашма. Бўладиган гапдан гапир. Тумшайиб юравермассан, ахир. Нима
қилмоқчисан?
— Ҳайронман...
— Гап қайнаб чиқмасидан узатвор қизингни.
Асадбек кечадан бери хаёлнинг қайси кўчасига кирмасин, шу тўхтамга келаётган эди.
Жалилдан ҳам шу фикр чиқишини кутган эди. Кутилган фикр айтилди, аммо енгил тортмади.
Чунки фикр айтмоқ осон. Тўй қилиш ҳам осон. Бироқ, қизининг юзи ёруғ бўладими — машаққат
шунда. Куёв бўлмиш Асадбекнинг қаҳридан қўрқиб ҳозир индамаслиги мумкин. Кейинчи?
Замон саҳнасидан тушиб кетгач, қизи хўрланмайдими? Кўчага ҳайдалмайдими? Шармандалик
либосига ўралмайдими? Асадбекнинг хавотири шунда. Сиз «Хўш, ўзининг ор-номуси-чи?»
дейишингиз мумкин. Бир доно шоир «ота-она меҳрисиз ҳам яшамоқ мумкин, аммо мумкин эмас
номуссиз яшаш», деганда минг карра ҳақ. Асадбек ота-она меҳрига тўймай ўсди. Қизининг
ўғирланиши — унинг номусига тегишмаган тақдирда ҳам — ота-она номусининг топталиши
билан баробар. Шундай экан, Асадбек бунга қандай чидасин?! Чап елкада ўтирган шайтон
қасосга ундайди: «Қўлингни узатсанг еттинчи осмонга ҳам етадиган инсонсан. Биров сенинг
косангга туфлабди, оши ҳалолингни булғабди-ю, сен эзилиб юрибсанми, кимдан гумонинг
бўлса — янчиб ташла! Бугун қасос олмасанг, эртага эл олдида башарангга тупуришади.
Отангни олиб кетишганда ночор эдинг. Ана шу ночорлик сени бир умрлик армон ўтида
куйдиряпти. Энди ҳам ночормисан? Қон тўкмасанг эркак эмассан! Ўзингни кўрсат! Номус учун
қон тўкиш лозимлигини эркакларга эслатиб қўй!!» Аммо қилич яланғочланган дамда ўнг елкада
ўтирган Раҳмон била-гидан ушлаб тўхтатади. Қон тўкишга йўл бермайди. «Гумонинг тўрига
ўралганларни тиғдан ўтказишинг — ожизлигинг аломати. Гуноҳкор осонгина жон бериб
қутулиб кетади. Сен эса номус азобида тўлғаниб қолаверасан. Сен ҳозир унинг гуноҳларидан
ўт. Аммо шундай қилгинки, умри азобда ўтсин. Вақти келиб оёғингга бош урсин, тавбалар
қилсин. Ана шунда ўлдирсанг хумордан чиқасан. Ўлсанг, кўзинг очиқ кетмайди...»
 6
Шу овоз Асадбекни ушлаб турибди. Номус азобига чидашга мажбур этяпти. Жалилнинг уйига
бошлаб келган ҳам шу овоз. Агар ошнаси «уларни қириб ташла» деса бас, янги йилнинг
биринчи куни қонлар тўкиш билан бошланади. Асадбек Жалилнинг бундай демаслигини
билади. Билгани учун ҳам уни қора тортиб келди.
Дунёда энг ширин нарса нима, деб сўралганда «уйқу» деб жавоб беришган экан. Бу гап ҳам
тўғри. Бироқ болалик хотираларини эслаш лаззати уйқудан ҳам мазалироқдир. Чунки ёш ўтган
сайин, болаликдан узоқлашганингиз сайин ўтган кунларни эслайверасиз, энтикаверасиз.
Айниқса жон-жўралар учрашганда уйқуни ҳам тарк этиб, узун кечалар хотиралар ихтиёрига
берилишади. Асадбек билан Жалилнинг бундай кечалари кўп бўлган.
Жалил ошнаси кўнглидаги ғуборни ана шу хотиралар ёрдамида қувмоқчи бўлди. Лекин энг
ёрқин воқеалар ҳам Асадбек кўнглига равшанлик бермади. У тунд қиёфада ўрнидан туриб,
Жалил билан хайрлашди. Жалил уни кузатиб кўчага чиқди. Асадбек машина сари юрганида
орқадан Жалилнинг овози келди:
— Кўчада Асадбекка ўхшаб юр, шунчалик чўкасанми?
Бу гапни эшитиб Асадбек қадди букилиб қолганини сезди. Жалил ҳеч қачон унинг қудратини
пеш қилиб гапирмаган эди. Ҳозирги айтгани... «Асадбекка ўхшаб юр...» Мана шу гап унга
далда бергандай бўлди. Қаддини тиклади. Чуқур нафас олди. Машина эшигини очгач, орқасига
ўгирилди.
— Қорангни кўрсатиб тур. Одамларнинг ошнасига ўхшаб йўқлашни қачон ўрганасан?
Жалилнинг санчиб оладиган жавоби тайёр эди-ку, аммо биродарининг аҳвол-руҳиясини ўйлаб
тилини тийди. Жилмайиб, бош ирғаб қўя қолди.
Асадбек ҳовлига қадам босгач, ошхонадан чиқаётган қизига кўзи тушди-ю, беихтиёр тўхтади.
Қизи ҳам уни кўриб бир он ҳаракатсиз қолди. Сўнг паст овозда салом бериб, шошганича изига
қайтди. Ота билан қизнинг нигоҳлари бир сониягина учрашди. Гўё тўсатдан яшин чақнаб
қоронғилик бағрида ўртанаётган икки хаста дилни ёритиб ўтгандай бўлди. Яшин нури сўниши
билан уларнинг ҳар бири ўз жаҳаннамига, яна ўтда қовурилиш, азобланиш учун қайтдилар.
Қиз нима учун отаси олдига югуриб келмади, нима учун бўйнига осилиб кўз ёш тўкмади, нима
учун нолалар қилмади? Нима учун дардини ютиб жаҳаннам азобини ўзига раво кўрди? Асадбек
қўрқиб кутган ҳодиса рўй бермади. Ҳа, у қизи билан учрашишдан қўрқаётган эди. Қизи фарёд
урган тақдирда ичини кемираётган вулқоннинг отилиши тайин эканини билиб,
ташвишланаётган эди.
Асадбек қизини сира эркаламасди. Кесакполвон — ғазабга минганида отасини ҳам
танимайдиган қаҳри қаттиқ одам, ойда бир марта хотинини уриб турмаса егани ичига
тушмайдиган жиззаки эркак — бўйи етган қизини ҳаддан зиёд эркалаб, юзларидан чимдиб,
ўпиб қўйганида Асадбекнинг ғаши келарди. Баъзан танбеҳ бериб, баъзан «қизингни эрга
берганингда ўзингни ҳам қўшиб берасанми», деб пичинг қиларди. Кесакполвон Асадбекнинг
бундай гапларини, пичингларини қулоғига олмасди. «Бу қизимни ўзим туққанман», деб
тиржаярди, холос. Ким, қандай туғишини яхши фаҳмлайдиган қизи отасининг бу ҳазилидан
яйраб, баттар эркаланарди. Ҳар тўкисда бир айб, деганларидек, бегуноҳ одамнинг жонини
суғуриб олишда киприги қилт этмайдиган одамнинг фарзандига нисбатан шундай меҳри
борлиги оламнинг ажабтовурлигидан эди.
Асадбек баъзан «мен ҳам болаларимни эркалашим керакми?» деб ўйлаб қоларди. Ота-онага
эркаланиш нима эканини билмай ўсган одам учун бу мушкул савдо экан. Фарзандга
меҳрибонлик бошқа, эркалаш, талтайтиш бошқа. Шу боис Асадбек болаларини эркалатмасди,
дейилганда «у фарзандларига бемеҳр эди», деб тушунмаслик лозим. Алқисса, ҳозиргина
ошхонага кириб кетган қизи унга салом бериш билангина кифояланар эди. Асадбек шунга
кўниккан бўлса-да, ҳозир андак ажабланди. Қизининг номус ўтида куйиб кул бўлаётгани унга
 7
ҳозирча номаълум. Буни кейинроқ идрок эта бошлайди. Яшин чақиб, чок-чокидан сўкилиб
қолган қора булутлар орқасидан ой кўриниб, қоронғилик чекингани мисол, ошхонадан хотини
чиқдию кўнгли равшан тортди. Кўпчилик назарида даҳшатли одамхўр сифатида гавдаланувчи
Асадбек шу онда хотинини бағрига босиб йиғлагиси келди, десам, албатта ишонмайсиз. Лекин
сиз ишонинг. Мол-дунёси беҳисоб, ўл деса ўладиган одамлари бор бўлган ҳолда ҳасратини
эшитадиган ҳамрози йўқ кишининг ҳолига сиз ҳам раҳм қилинг. Бу фожиани ҳатто
ғанимларингизга ҳам раво кўрманг.
Йиғлагиси келгани билан Асадбек йиғлай олмасди. Хотини унга далда бергиси келганда ҳам
юпата олмасди. Оғир бўлганда шу Манзурага оғир. У икки ўт орасида. Бир томондан қизига
ачинса, куйса, бошқа томондан эрининг ғазабидан қўрқади. «Жаҳл устида бир нима қилиб
қўймасалар эди», деб жони ҳалакда. Ҳозир ошхона остонасини ҳатлаб чиқди-ю, қўрқувдан
пирпираётган кўзларини эрига тикиб, салом берди. Сўнг:
— Яхши келдингизми, адаси, — деди. Бу гапини ўзигина эшитди. Қўрқибгина, астагина
айтилган сўзлар ҳавога сингиб кетди.
Асадбек уйга қараб юрди. Манзура унга эргашди. Ичкари кира туриб чаққонлик билан
энгашди-да, эри бетартиб ечган туфлини жуфтлаб, бир четга олиб қўйди. Сўнг ичкари кириб,
Асадбек узатган палтони олиб, илгакка илди. Бу жараён кунда такрорланади. Ташқаридан
кузатган одам ҳар куни бир томошани айнан кўргандай бўлаверади.
Асадбек ичкари кириб ўзи хуш кўрувчи тебранадиган юмшоқ ўриндиққа эмас, дераза
томондаги бир қават кўрпачага ўтирди.
— Вой, тўхтанг, кўрпача солай, — деди хотини шошилиб.
Асадбек «керак эмас», деган маънода қўл кўтарди. Манзура бу ишорани кўрмагандай нариги
уйга кириб кўрпача кўтариб чиқди.
— Бирпасга туринг, адаси.
Асадбек ўрнидан жилмади.
— Ўтир.
Манзура гилам устига ўтириб, кўзини ерга тикди.
Асадбек гапни нимадан бошлашни билмай каловланди.
— Тинчликми? — деди у бир оз сукутдан сўнг.
— Тинчлик, — деди хотини синиқ овозда.
— Бир нима дедими?
— Йўқ ҳали.
— Сўрамадингми?
Манзура эрига шошилиб қараб олди-ю, бошини эгди.
— Қандай сўрайман.
— Мен сўрайми бўлмаса!
— Вой, адаси...
— Ҳа, латта!
Асадбек шундай деб тўнғиллади-ю, бақириб юборишдан ўзини тийди. «Сўраганининг нима
фойдаси бор?» деган фикр уни жиловдан тутди. Хўш, сўради ҳам дейлик, «зўрлашди» деган
жавоб олди нима-ю «тегишмади» деганда нима? Ҳар икки ҳолда ҳам ўғирланган қиз одамлар
учун номуссиз бўлиб қолаберади-ку?..
— Энди нима қилмоқчисан?
Манзура энди нима қилиши мумкин? Унинг йиғлашдан, фиғон чекишдан бўлак нарсага қудрати
етадими? Асадбек буни яхши билади. Шунинг учун савол беришга бериб қўйиб, жавоб кутмади.
Шунча йил бирга умр кечириб хотини билан маслаҳатлашмаган одам шу нозик паллада
фикрлашармиди? Нима ҳақда сўзлашишни билмагани учун ҳам шу сўроқ тилидан учди. У ҳозир
ёнида хотини бўлишини истарди. Манзура чиқиб кетса вужуди кимсасиз уйдек ҳувиллаб
қолишини ҳис қиларди. Аммо хотини рўпарасида ўтирар экан, худди уришиб қолгандай оғзига
 8
талқон солволмайдику. Хотиннинг камгап, баодоб бўлгани яхши-я, аммо мана бунақа пайтда
эрни эзиб ташлайди-да... Манзура гапга чечанроқ бўлганида Асадбекни ғуборли ўрамдан олиб
чиқармиди...
Ташқаридан эркак кишининг овози келиб, Манзура чаққон ўрнидан турди-да, дераза оша
ҳовлига қаради.
— Мутаваллингиз, — деди ажабланиб.
— Чақир, — деди Асадбек.
Манзура тез-тез юриб чиқди. Дам ўтмай эшик оғзида бўйни узунлигидан эгилиброқ юрувчи,
эгнига уриниброқ қолган палто, бошига янги сувсар телпак кийган мутавалли кирди. Соқолмўйлов улашилганда кечроқ қолган, аммо яратган «шу ҳам эркак-ку», деган раҳм билан топиб
берган беш-ўнта тукни савлат қилиб ўстириб, жамики тирик жоннинг энсасини қотиргувчи
Каримуллага Асадбекнинг ҳам тоқати йўқ эди. Етимхона бошқони бўлиб ишлаб, ўз таъбири
билан айтганда, шайтоннинг биттагина гапига кирди-ю, олти йил умрини симтўсиқлар ортида
ўтказиб қайтди. Яна фирқага тиклаш масаласида кўп уринди. Фирқа аъзолигига қайта олганида
турқи таровати ўзгача бўларди. Ҳатто ўзига ҳам ёқмайдиган, соқол-мўйлов деган номга иснод
келтирувчи бу туклар ўстирилмасди. Хитойнинг оҳори тўкилмаган оқ кўйлагини кийиб,
Олмониянинг нўхот гулли қизил бўйинбоғини тақиб, финларнинг кўзни олувчи костюмини
эгнига илиб, гердайиб юрарди. Айб ўзида — райқўмга узатиши лозим эди. Ўзини хокисор
кўрсатиб бир янглишди. Райқўмдагилар хокисорларга раҳм қилар деб ўйлаб эди. Раҳмдиллар
райқўмда эмас, бу томонда экан. Бахтига маҳаллада масжид қурилиши бошланди. Аввалига
ҳайбаракаллачи бўлиб юрди. «Уни у ёққа ол, буни бу ёққа қўй», деб туриш, чойни шопириб
қайтариб ўзидан улуғроқ одамларга таъзим билан узатиш ҳадисини олган эди. Қурилишда ҳар
куни ўралашиб юрувчи битта бекорчи керак экан. Шундан фойдаланиб, пойдевор
битмасиданоқ ўзини «мутавалли» деб эълон қилди. Абдукарим деган исм, гарчи муллаликка
дахлдор бўлмаса-да, Каримулла деб ўзгартирилди. Бу «мулла» хотираси заифлиги туфайли
тўрт ой бадалида «Оятал курси»ни ёд ололмай, иккита кичик сура билан тирикчилик қилади.
Ўшанда ўстира бошлаган «соқол-мўйлаб» иморат томи ёпилибдики, ҳали бир энликдан нарига
ўтгани йўқ. Бу ҳол Кесакполвон учун бир эрмак. Уни ҳар кўрганида «Каримулланинг соқоли
ичкарига қараб ўсади», деб мазах қилади. Асадбек мутаваллининг тезроқ кетишини истайди,
Кесакполвон эса уни масхаралаб ўтиришни ёқтиради. Каримулла бу масхарани малол олса-да,
сиртига чиқармайди. Кесакполвоннинг гапларидан мириққандай хихилайди. У Асадбекдан
чўчийди, камгап, мулоҳазали Чувриндидан эса қўрқади. Шу ҳолда аъёнлардан бири уни «ўзига
яқин олиб» «ҳазил» қилар экан, нимаси ёмон?
Каримулла Асадбек ёлғиз эмасдир, деган хавотирда эди. Ичкарига киргач, яйраб кетди. Илдам
юриб келиб Асадбек билан қўшқўллаб сўрашди. Асадбек ўрнидан қўзғолмай, қўл учини берди.
— Ўруснинг янги йили муборак бўлғай, — деди Каримулла ишшайиб.
Асадбек унга жавоб бермади. «Хўш, нимага келдинг?» дегандек норози қиёфада боқди.
Каримулланинг мақсади янги йил билан табрик этиш эмас, балки кўнгил сўраш, шу орқали
ўзининг ҳам руҳан «азият чекаётганини» маълум қилиб қўйиш эди. Аммо Асадбекнинг қараши
уни шошириб қўйди. «Сизга қасд қилганлар паст бўлсин, қизингизнинг бахти очилиб кетади,
иншооллоҳ», деб дилига тугиб келган гапларини ҳам унутди.
— Битта хонага жой қилиб намозни бошлаб юбордик. Бутун маҳалла дуои жонингизни қилиб
ётибди. Сувоқчилар хонақоҳдан чиқишди.
Хабар Асадбекни мутлақ қизиқтирмаётганини сезиб Каримулла жимиб қолди. Шу гапларнинг
ўзини айтиб чиқиб кетавериш мумкинмасди. Шу учун бир оз каловланди.
— Айвоннинг... тўсиқларига темир керак экан, борсак бермади, занғар. Лимит-пимит дейдимией...
— Темир сенга ҳозир керакми? — деди Асадбек тутоқиб.
Шу топда Асадбекнинг кўнглига бундай гаплар сиғмаслигига, умуман, майда-чуйдалар билан
шуғулланиш бошқа аъёнларнинг иши эканига Каримулланинг калта фаҳми етармиди?
Асадбек шарт ўрнидан турди. Каримулла «тепиб қолади шекилли», деб қўрқиб, ўзини четга
олди. Асадбек эшик ёнига илинган, шапалоқдек келадиган хориж телефонини олиб, чиройли
тугмачаларни босиб рақам терди.
— Алло, ким бу? — деган эринчоқ аёл овози келди.
— Тўхтасин керак, — деди Асадбек жеркиб.
— Ухлаяптилар.
— Уйғот, ғафлатни, Асадбек акам сўраяптилар, де.
— Вой, ассалому алайкум, ҳозир... Ана, туриб келяптилар...
Ярим дақиқа ўтмай хирилдоқ овоз эшитилди:
— Ассомайкум, Бек ака, тинчмисиз, омонмисиз, янгам...
Асадбек унинг гапини шарт бўлди.
— Масжидга нима учун темир бермадинг?
— Окахон, лимит...
— Икки соатдан сўнг темирлар масжидда бўлсин.
— Бек ака, эртага эрталаб...
— Икки соатдан кейин масжидга чиқиб кўраман.
— Ахир бугун кранчи...
— Ўзинг қўл билан ортасан.
Асадбек гапни калта қилиб, телефонни жойига илди:
— Икки соатдан кейин усталаринг жойида бўлсин.
Каримулла бу гапни эшитиб, бошига ғавғо орттирганини билди. Кирганига минг пушаймон еди.
Топшириқдан қутулиб қолиш учун баҳона излади.
— Усталарнинг ҳақига сал камхаржроқ бўлиб қолувдик. Чиқмаймиз, деб хафароқ бўлиб
кетишибди, — деди мижғовланиб.
Асадбек маҳаллага ёрдам бўлсин, деб пул берарди, бироқ сарф-харажатларни текширтириб
кўрмас эди. Бир ҳафта бурун «мутавалли масжид ҳақини сичқондек кемириб ётибди», деган
гапни эшитиб, «етимларнинг ҳақидан қўрқмаган, масжид ҳақидан қўрқармиди», деб ғижинган,
лекин чора кўришга шошилмаган эди. Ҳозир шу гап ёдига тушдию янада тутоқди:
— Усталарнинг ҳақига шерик бўлмаганингда етарди.
— Бек ака, ундай деманг-а, астағфируллоҳ!
— Ҳе, сени художўй қилиб туққанни...
Каримулла ўзини оқлашга киришишнинг оқибати яхшилик билан тугамаслигини англаб,
бошини эгганича жим қотди. Мўъминликнинг шуниси яхши-да. Ғазабга минган одам
тутоқаверади, сўкаверади, сен эса бошингни эгиб олиб унинг етти пуштини ичингда
ўқийверасан. «Онангни!» дейди у, «онангнинг онасини қўшиб...» дейсан сен. «Ҳароми!» дейди
у, «ўзинг итдан туғилгансан», дейсан сен. Шу ҳолда давом этаверади. Сенга яхши.
Дилингдагини овоз чиқариб айтдинг нимаю ичингда айтдинг нима? Фарқ шундаки, дилдаги
тилга учса жонинг кетиши мумкин, жонингга раҳм қилинган тақдирда абжағинг чиқади. Тилни
бесуяк яратган Худога зорланиб бир-икки ой, балки бир умр кўрпа-тўшак қилиб ётарсан.
Каримулла тилини тиш ҳатлашига йўл қўймади. Асадбек сўка-сўка бир тарсаки тушириб
қолганини айтмасак, сувдан қуруқ чиқди ҳисоб.
Асадбек тарсакидан сўнг бу кўсамулла чиқиб кетар, деб ўйлаган эди. Унинг мутелик билан қўл
қовуштириб, бош эгиб турганини кўриб:
— Яна нима дардинг бор? — деди.
— Бегим, бир қошиқ қонимдан кечинг, сизга нотўғри информатсия беришибди.
— Гапни чўзма. Менга қанақа хабар етказишни билишади. Ҳаж қилмоқчимишсан, бу ҳам
ёлғонми?
— Рост, бегим, рост. Мен асли шу гапни айтай деб келувдим. Оқсоқоллар Асадбек ака ҳам
 0
борсинлар, дейишяпти. Биллалашиб борсам, бирам ярашади... Сиз билан борсак, икки марта
ҳаж қилгандай бўламиз.
— Сен билан юрсам ярашадими?
— Мен билан юрмасангиз ҳам... Асадбек ҳожи бўлиб юришингиз ярашади.
— Пулни қаердан оласан? Камбағал-фақир бўлсанг?..
— Бегим, қариндош-уруғ бор, ҳозир ўн беш минг пулми? Гуноҳларни кўп қилардик, охиратни
ўйламасак...
— Охиратни дегин... Ўн беш мингни тўлаб у ёқдан майда-чуйда олиб келсам, харажатни
қоплармикин?
Асадбек бу саволни синов учун берган эди. Бунинг фаҳмига етмаган Каримуллага жон кирди.
— Чиқади, бегим, унча-мунча қолади ҳам.
— Харажатдан ташқари йигирма минг қолармикин?
Каримулла бу саволга ўйламай-нетмай жавоб қайтарди:
— Йигирма минг чиқмас-ов, аммо ўн мингча қолар.
— Шунақа дегин, ҳисоблаб қўйибсан-да, а?
— Энди, одамлар айтиб юришибди-ку...
Асадбек жавонга яқинлашиб, эшигини очди. Каримулла тахланиб турган пулларни кўриб,
энтикиб кетди. «Харажатни кўтаради шекилли», деб қувонди.
— Қариндошларингни тинч қўй, — деди Асадбек, пул санай туриб. — Мана сенга ўн минг, — у
шундай деб бели букилмаган пулларни Каримулла томон ташлади. Каримулланинг пулга
узатган қўллари муаллақ қолаверди. — Сен ҳаром қадамингни Маккага босма, Маккага покиза
одамлар бориши керак. Йўқол энди, кўзимга кўринма.
Каримулла пулларни апил-тапил йиғиштириб олиб, қуллуқ қилганича чиқиб кетди. Пулларни
палтонинг кенг чўнтакларига сола туриб «йигирма минг десам бўларкан», деб ўкинди.
Асадбек жойига бориб ўтириб, ёстиққа ёнбошлади. Бир дам хаёлларга банди бўлди. Сўнг
кўзига уйқу илиниб бошини ёстиққа қўйди. Қанча ухлаганини билмади. Бир уйғонганида шом
қоронғиси чўккан эди. Хотини кириб: «Овқатга чиқасизми ё шу ерга олиб кирайми?» деб
сўради. Асадбек «чиқаман», деди-ю, яна уйқу элитиб ўрнидан қўзғолмади. Худди биров икки
елкасидан босиб, миясига қўрғошин қуяётгандай кўзларини ҳам очолмай қолди. Мия сергак,
қулоқ атрофда тиқ этган товушни ҳам эшитади. Кўз эса ғалати уйқуда — бир жарга қулайди,
юраги қинидан чиққудай бўлади, бир босинқирайди, бир чала уйғонади... Шу аҳволда тонг
оттирди.
Нонуштадан кейин Жамшид келди.
— Бек ака, ҳаммаси пишди. Уйига обориб қўйдим,— деди Жамшид.
— Ғалва кўтармадими?
— У-бу девди, менам бир нима дедим.
— Бўпти, кўз-қулоқ бўлиб турларинг. Уйга майда-чуйда юбордингми?
— Бўтқанинг болалари олиб бориши керак эди.
— Ўзинг хабар ол.
— Бек ака, кўчада имом турибди.
— Нима иши бор экан, ё тавба қилиб келибдими?
— Билмадим... эшитишимча, «Волга»сини шумо қилиб кетишибди.
— Ким?
— Бизникилармас.
— Топиб, жойига олиб бориб қўйларинг.
— Кирсинми, ё жавоб бериб юборайми?
— Кирақолсин, балки бошқа гапи бордир.
Қотмадан келган, кўзлари маъноли боқувчи, ўзи ёш, бироқ қоп-қора қуюқ соқол-мўйлови
улуғроқ кўрсатаётган имом — Собитхон қори номи билан шаҳарда эътибор қозонган эди. У
 1
имомлик қилувчи кичкина, эски масжидга баъзан одам сиғмай кетарди. Қариялар бу мулла
йигитга ихлос қўйиб, уни маҳалла масжиди имомлигига чорлаган эдилар. Рад жавоби олишгач,
Асадбекнинг аъёнлари орага тушишди. Собитхон ўжар эди. Охир-оқибат Асадбекнинг ўзига ҳам
йўқ дейишдан қайтмади. Асадбекка бу «олифта имомча»нинг димоғдорлиги ёқмади.
Собитхоннинг: «Ҳаром пулларга қурилаётган масжидда мен намоз ўқимайман», дейиши
Асадбекни ғазабга миндирса-да, чора кўришдан ўзини тийди. Халқ орасида ўзи ҳақида бўларбўлмас миш-мишлар юрганда бу эътиборли қорининг бошидан биргина соч толаси тўкилса
маломатларга қолишини билди. Тўғри фикрлаган экан — имом машинасини ўғирлатиб, ундан
гумон қилибди. Бу гап аллақачон шаҳарга тарқалгандир...
Собитхон остона ҳатлаб кириб, қўлини қовуштирган ҳолда, қироат билан салом берди. Асадбек
беихтиёр равишда ўрнидан туриб унга пешвоз чиқди — қўшқўллаб сўрашиб, қизил духоба
қопланган диванга таклиф этди.
— Келинг, қори, қандай шамол учирди? — деди Асадбек, фотиҳа ўқилгач.
— Яхшилик шамоли эмас, — деди Собитхон унга тикилиб.
— Ҳай, ҳай, қорижон, совуқ нафас қилманг.
— Сизни инсофга чақириш фойдасиз эканини билсам-да...
— Қори, келишиб олайлик: сиз мени инсофга чақирманг. Қандай яшашни ўзимга қўйиб беринг.
Мен ҳақманми ё ноҳақманми — қиёматда маълум бўлади. Сиз менга қози эмассиз. Сиз гапни
чайнамай муддаога кўчаверинг. Сиз «Волга»нгизни ўғирлатиб, алам билан келган одамсиз.
— Ҳа, тақсир, топиб гапирдингиз. Аммо сиз томондан ғирромлик бўлди бу иш.
— Нима, ғирромлик?! Қори, аввалги сафар масжидга сарфлаган пулларимни ҳаром девдингиз,
энди ғирромлик дейсизми? Ўйлаб гапирасизми гапларингизни? Сиз кимсиз ўзи? Тўрттагина
сурани кўз юмиб ёдлаб берувчи қориваччасиз, Худо эмассиз! Сизнинг китобларингизда
туҳматчини нима дейишади? Туҳматчининг тилини кесиш керакми?
— Астағфируллоҳ! Туҳмат қилаётган бўлсам каломулло урсин!
— Керак бўлса уради ҳам. Ўша куни индамаган эдим. «Волга»нгиз борлигини билганимда «хўш,
менинг пулларим ҳаром экан, сиз «Волга»ни қайси ҳалол пулга олдингиз?» деб сўрардим.
— Менинг отам...
— Сизнинг отангиз Андижонда машҳур телпакфуруш, биламан. Телпакфурушларнинг
найрангларини ҳам биламан. Шунинг учун ҳалоллик ҳақида бошқалар гапирганда сиз индамай
юраверинг. Худойига бориб, Қуръон ўқиб тугун учига неча пул тугиларкин, деб юрадиган
мўлтони одамсиз-у, яна менга ғирромдан гапирасизми?
— Туҳмат қилманг, мен Аллоҳнинг каломини пулга сотадиганлардан эмасман!
— Мен билмаган нарсамни айтмайман. Жирилламанг. Бу шаҳар бедарвозалигини билмайсизми?
Шаҳарда мингта Асадбек бор. Сиз биттасидан гумонсирабсиз. «Волга»нгизни топиб беришади.
Мен бунақа майда ишлар билан шуғулланмайман.
Асадбек Собитхон билан дастлаб учрашганида анча баодоб муомалада бўлган эди. Ҳатто қори
ҳаром пулларни тилга олганида ҳам Асадбек тутоқмаганди. Унинг ҳозирги феъли, қўрслиги
Собитхонни аввалига ажаблантирди, сўнг пича қўрқувга солди. Агар одамлар орасида юрган
гап-сўзлар рост бўлса, кичкинагина масжиднинг имоми бирданига йўқолиб қолса ҳам ажаб
эмас-да. Ҳозир унинг бу хонадонга кирганини ким кўрди? Чиқдими, чиқмадими — ким
суриштириб ўтирибди? Қори шуларни ўйлаб сесканди. Ичида калима қайтариб қўйди.
Худо имомлар орасида инсоф ва имон бобида басаломат бўлган Собитхонни ўз паноҳига олиб,
Асадбек қаҳрининг тўлиб-тошишига йўл қўймади. «Майда ишлар билан шуғулланмайман»,
деганидан сўнг Асадбек жим қолди. Собитхон ортиқча сўзга ҳожат йўқлигини англаб ўрнидан
турди. Асадбек «бир пиёла чой ичинг» ҳам демади. Собитхон унинг қаҳрини қўзғотган нарса
нима эканини фаҳмламай, гаранг ҳолда изига қайтди.

Прокурор маҳкамасининг терговчиси Зоҳид Шарипов ҳали бунчалик хорланмаган эди. Кечагина
марказдан келган прокурор терговчиларининг қонунга мос бўлмаган ишлари ҳақида кўпириб
гапирилди. Гўё шу билан маҳкамалар тозаланди. Покиза одамлар тўплангандай бўлди... Зоҳид
шу ҳаракатларга ишонибди. У прокурор ёрдамчисининг қилиғидан бир аччиқланса, ўзининг
гўллигидан ўн ғазабланди. «Нима дейишмоқчи бўлишди: сен писта пўчоғисан, истаган пайтда
супуриб ташлаймиз, сен кераксиз бир қоғозсан — хоҳласак, ғижимлаб оёқ остига отамиз,
дейишмоқчими?»
Зоҳид анчагача ўзига келолмай ўтирди. Сўнг шарт ўрнидан туриб, прокурор ёрдамчиси хонаси
томон юрди. У ёрдамчи билан олишишни қасд қилган эди. Аммо ўзига зеб бериб кийинган,
қошлари қалин, кўзлари кулиб турувчи прокурор ёрдамчисининг муомаласи уни шаштидан
қайтарди.
— Э, келинг, Зоҳиджон, янги йиллари қутлуғ бўлсин. Оилангиз, ота-онангиз соғ-саломатмилар?
Бахтингизга кўп йиллар яшашсин, тўйларингизга бош бўлишсин. Сизни чақираман, деб
турувдим. Хизрни йўқласам бўларкан. Хў-ўш... Шариф Намозовни қўйиб юборишга тўғри келди.
Айби исботланмаган. Гувоҳлар гапларидан тонишибди. Унга қарши иғво қилингани шундай
сезилиб турибди-ку, сизлар тўппа-тўғри қамоққа тиқиб қўя қолибсизлар. Намозов анов-манов
одам эмас, катта олим экан. Чет элликларни ҳайрон қолдириб турган одамни қамоққа тиқсак,
халқаро жанжал чиқиб кетишини ҳам унутмаслигимиз керак-да, азизим. Чет элдаги сафсатабоз
душманларимизни биласиз-ку, «СССРда инсон ҳуқуқлари поймол этилмоқда!» деб ғавғо
кўтаришса, бошимиз ғалвадан чиқмай қолади. Келинг, биз шунақа ташвишлардан четроқда
юрайлик. Сиз ёшсиз, ўсадиган йигитсиз, бамаслаҳат ишлайверинг. Иғвонинг бошида винзавод
директори Сулаймонов турган экан. Айбини бўйнига олиб ўзи келди. Ҳазилининг бунақа
жиддий тус олишини ўйламабди. Беш-ўн ой ўтирса, иккинчи ҳазиллашмайдиган бўлиб чиқади.
— Сулаймонов ишини менга топширсангиз...
Зоҳид унинг маҳорат билан тўқиётган тўрига банди бўлиб қолмай, чиқиб кетиш ниятида шу
гапни айтди. Ҳеч нарсадан тап тортмай ишни хамирдан қил суғургандай ҳал этаётган прокурор
ёрдамчиси Зоҳиддан шу илтимосни кутмаганида лақма одамга айланмасмиди, бу даргоҳдан
кавуши аллақачон тўғриланмасмиди? Дунёнинг манаман деган олимлари билан баҳслашишга
мослаб яратилган бу фаҳм-фаросат, бу ақл шу арзимас масалани ечишда ожизлик қилса-я! Ҳа,
Зоҳид ожиз эди. Унинг кўзлари очиқ, аммо фикр кўзи бу ўйинлар, оёқ остига тушаётган
тўрларни, энг муҳими— қаршисидаги одамнинг қалбини аниқ кўролмаётган эди. Ақл ҳаммавақт
ҳам одамга шараф келтиравермайди, баъзан мана шундай хор ҳам қилиб қўяди. Зоҳид ўзининг
беадад хорланаётганини ҳозир эмас, кейинроқ ҳис этади. Бошингизга тош тегса, бир оз оғриб,
сўнг босилгандай туюлади, аммо орадан вақт ўтиб шундай оғриқ қўзғолади-ки, ўзингизни
қўйгани жой топа олмайсиз. Руҳий қийноқ ҳам шундай. Бир неча соатдан сўнг «мен нима учун
унга шундай демадим!» деб ўзингизни лаънатлай бошлайсиз. Бироқ вақт ўтди — энди бу
афсусдан нима наф?
Зоҳид соддалик билан Сулаймонов ишини сўради. Прокурор ёрдамчиси эса пинагини бузмай,
ўша кулимсираган ёқимтой кўзларини Зоҳиддан олмай жавоб берди:
— Бу ишни Келдиевга топширдим. Танийсиз-а, аммамнинг бузоғи. Шунақа майда-чуйдани
топширмасам, жиддий ишларни эплай олмайди. Сизни зўр ишлар кутиб турибди, азизим.
Ўсадиган одам майда-чуйдага аралашмаслиги тузук. Сиздан умидим катта. Республика
прокурорига ҳам айтдим. Умидли ёшларни биз ҳар қанақасига қўллаймиз.
— Шариповнинг иши оддий ҳазилга ўхшамайди. Ҳазил деб юриб уни ўлдириб кетишлари
мумкин.
 3
Жиддий оҳангда айтилган бу гапни у эрмакдай қабул қилди:
— Воҳма қилманг-е, азизим. Ўлдириб кетади, деб қамоқда ушлаб туришимиз ҳам тўғри
келмайди-да. Эркак одам лалаймай ўзини ҳимоя қилсин. Итдай ичиб, чўнтагига биров наша
солиб қўйса ҳам билмай ётаверадими?
— Мен ваҳима қилаётганим йўқ. Ундан пул талаб қилишган.
— Қим? Қачон?
— Кимлигини билолмай қолдим. Ҳарҳолда қамоқхонада талаб қилишган бўлса керак.
Прокурор ёрдамчиси телефон тугмасини босди. Кўзларидаги кулги йўқолиб, кўриниши
жиддийлашди, ҳатто бироз асабий тус олди.
— Жонқораев! Сигналлар тушяпти, қамоқхонада бевошлик кучайибди. Текшириб уч кундан
кейин ҳисоб берасан. Ҳа, Шариф Намозовдан ким пул сўраганини ҳам аниқла. Онасини
Учқўрғондан кўрсатиш керак бунақаларни, тушундингми!
Прокурор ёрдамчиси «маъқулми, кўнглинг жойига тушдими», дегандай Зоҳидга қаради-да,
ўрнидан турди.
— Ҳозир республикага чиқишим керак. Сиз билан хотиржам би-ир гаплашамиз. Ўзим
чақиртираман.
У Зоҳиднинг елкасига қўлини қўйиб, ғоят улуғ бир меҳр кўргазиб остонагача кузатиб қўйди.
Зоҳид хонасига қайтди. Усти чойнак изларидан доғ бўлиб кетган ўша стол, ошиқ-мошиғи аранг
илиниб турган ўша бўм-бўш китоб жавони... Зоҳид ўрнига ўтириб ҳалқа доғлар сирини
ўрганмоқчи бўлгандай стол устига тикилиб қолди. Бу доғлар нималарга гувоҳ? Аччиқ чой
дамланиб, шопириб-шопириб қайтарилиб, хўриллатиб ичилган дамларда кимларнинг тақдири
ҳал этилган? Қандай хўрликларнинг, қандай ғирромликларнинг гувоҳи бу доғлар?.. Зоҳид
тикилиб ўтиргани билан хаёлига бу гаплар келмайди. Унинг хаёли Шариф Намозов ва Қилич
Сулаймонов билан банд. Намозовни қамаш учун ишлатилган ҳийла энди Зоҳидни айтарли
ажаблантирмай қўйганди. Бу калаванинг учини топгандай бўлиб эди. Сулаймоновнинг бош эгиб
келиши... Ҳеч қандай мантиққа тўғри келмайди. «Бу ишнинг бошида Асадбек турган бўлса,
нима учун Намозовни қаматди? Балки бурнини ерга бир ишқаб қўймоқчи бўлгандир? Бунинг
бошқа осонроқ, камчиқимроқ йўллари ҳам бор эди-ку? Сулаймонов нима учун қамоқда
ўтирмоқчи? Унинг гуноҳи нима?» Зоҳид иш баттар чигаллашганини ҳис қилди. Намозов
тақдирини Асадбек ҳал қилган, винзаводга осилма, дейишганда масаланинг бунчалик
мушкуллигини кутмаган эди. Винзаводни яхшилаб текшириш жумбоқни ойдинлаштириб
беради, деб ишонганди. Сулаймонов ўйиндан чиқарилибдими, демак, винзавод қалъасига унчабунча ҳужум писанд эмас.
Зоҳид жилди жигарранг чармдан ишланган папкасига қараб қўйди. Ҳафсала билан иш
бошлаган эди. Тўлдирилган бир неча саҳифа кечагина муҳим маълумотлар даражасида қадрли
эди. Ҳозир эса бу қоғозлар сариқ чақага ҳам арзимайди. «Нима, мен кўчада санқиб юрган
лайчаманми, биров тепса вангиллаб четга қочаверадиган...» Шу фикр Зоҳидни сергак
торттирди. Нима, энди у «менга қачон, қандай иш беришаркин», деб пашша қўриб ўтирсинми?
Иш топширилганда ҳам «буни мана бундай тарзда якунлайсан», деб аниқ кўрсатма
беришмайдими? У жонсиз қўғирчоқ каби қоғозларни расмийлаштириб қўя қолмайдими?
Шундай қилса — тез «ўсади»! Бўлмаса... Ерга кириб кетадими? Балки...
Одамлар фалончини осиб кетишибди, пистончининг уйини ўғри урибди, деган ваҳимали
мишмишлар чодири остида қўрқиб яшаётган бир дамда шаҳар прокуратурасининг бўм-бўш
китоб жавони, тепалари ҳалқа-ҳалқа доғли стол қўйилган кичкина хонасида терговчи ишсиз
ўтирибди, дейилса хўп қизиқ туюлар. Жиноятлар изидан юрган Зоҳид бу ерга келгунча ишсиз
ўтиришни тасаввур қила олмас эди. Қаранг, шундай маҳкамада ҳам бекор ўтириш мумкин экан.
Бир соат илгари хонага берухсат кириб келган терговчи Намозов қўйиб юборилажагини
 4
айтганда, Зоҳид ажабланган эди. Сўнг бу ҳолдан ғаши келди. Кейин ғазабланди. Хўрланганини
ҳис этиб эзилди. Мана энди, бекорчи деган ёрлиқни олиб, бўғилиб ўтирибди. Гўё прокурор
ёрдамчиси пинжида юрувчи терговчи кириб нохуш хабарни айтмаган, балки баҳайбат
мингоёқни олиб кириб қўйиб юборган. Бу кўринмас мингоёқ Зоҳидни бўғзидан бўғиб кўрди,
юрагини ғижимлаб кўрди. Энди қулоғидан ўрмалаб кириб миясини зириллатяпти.
«Нимадир қилишим керак, — деб ўйлади у, бошини чангаллаб, — бу ўтиришда ёрилиб
кетаман!» У шундай деб ўрнидан туриб, эшикни очди. Қаерга боришини билмай, гангиган
ҳолда остонада пича турди. Сўнг даҳлизга чиқди. Учинчи қаватга кўтарилиб, Келдиев
ўтирадиган хона эшигини тақиллатди. Ичкаридан жавоб бўлмади. Зоҳид эшикни тортди —
берк. Прокурор ёрдамчиси «аммамнинг бузоғи» деб атаган, бошини бир ёнга қийшайтириб
юрадиган Келдиев эшикни ичкаридан беркитиб олиб, Сулаймонов ишига оид ҳужжатларни
тўлдирар эди.
Зоҳид иккинчи қаватга тушди-ю, хонасига киргиси келмади. Эшикни қулфлаб ташқарига чиқди.
Беш-ўн кун йўқ бўлиб кетса ҳам бекорчи терговчи билан бировнинг иши бўлмаслигини Зоҳид
биларди. Лекин беш-ўн кун қаерга боради. Елкасидаги ташвиш юки билан қаерга сиғади?
Зоҳид шу масалада бир оз янглишаётган эди. Назарида прокурор ёрдамчиси вазиятни
юмшатиш учун уни холи қўядигандай эди. Гўё прокурор ёрдамчиси қилган ишидан уялиб, уни
безовта қилмайдигандай эди. Бир содда қиз никоҳ куни онасидан куёвнинг чап томонида
ётайми ё ўнг томонидами, деб сўраганда онаси қайси томонда ётишингнинг фарқи йўқ,
барибир ўша иш бўлади, деган экан. Шунга ўхшаш Зоҳид каби тухумдан энди чиққан терговчи
аразлайдими, зарда қиладими, барибир — прокурор ўз билганидан қолмайди.
Кечаси бир сидра қуруқ қор ташлаб сўнг тундлашиб қолган осмон Зоҳид кўчага чиқиши билан
яна инсофга келди. Зоҳиднинг назарида энди кўзни қувнатувчи қор эмас, осмонда ҳасрат элаги
эланиб, ҳасрат ёғилар эди. Табиат одам руҳига мосланадими ё одамнинг руҳи табиатга
мосланиб қоладими — тушунмак қийин. Ҳарҳолда кўнгил хира тортган маҳалда чор атроф ҳам
тундлашиб қолади.
У кўчага бемақсад чиққан эди. Эркни оёқларига берди. Юзига урилаётган қор учқунларидан
роҳатланди. «Кечгача ёғса ҳаммаёқ оппоқ бўлади. Ҳавода ғубор қолмайди. Қор ёғдириш,
тиндириш, офтоб чиқиш — Худонинг иродаси биланми? Худо қор ёғдиргани каби ҳақиқат,
адолат ёғдирса-чи? Бир кунгина ёғдирса эди. Қор эриб тупроққа сингиб кетишига ўхшаб,
ҳақиқат билан адолат одамларнинг юрагига сингиб кетса... Дунё бир кундаёқ бошқача бўлиб
қоларди...» Зоҳид бобосининг гапларини эслади: «Оллоҳ таборак ва таоло инсонларни синамоқ
учун бу дунёга юборган...» Садақайрағочдек ўсган оқ ўрик остидаги супага кўрпача тўшаб
ўтиришни хушлайдиган бобоси шу гапларни кўп такрорларди. Кўзойнакнинг синган бандлари
ўрнига ип тортиб қулоққа илиб, мук тушиб эски китобларни ўқиб ўтирувчи бобоси кўз олдига
келди. Акасига эргашиб кўча чангитиб юриб ё сув ичгани, ё қорни очиб бир тишлам нон егани
кириб қолганда бобоси «Қани, дўнгпешоналар, ўтиринглар-чи, эшитинглар-чи...» деб эски
китобдан ҳикоятлар ўқишни бошларди. Улар эса бобосининг ўқишга берилганидан фойдаланиб
лип этганча қочиб қолишарди. Зоҳид ҳозир бобосини қўмсади. Эски китоблардан ўқиб
беришини, насиҳатларини, дунёнинг тузилиши, инсонлар хулқи ҳақидаги сўзларини эшитгиси
келди. Бобосининг бу дунёдан ризқи узилганда Зоҳид ўн ёшда эди. Кўп гапларни эшитарди,
бироқ мағзини чақолмасди. Улғайиб, бу ёруғ оламнинг қоронғи кўчаларига бехос кириб қолиб,
ночор тентираган чоқларида эсида қолган гапларни фаҳмига етмоққа ҳаракат қиларди. Йиллар
ўтгани сайин, дунё тиконзорларини ялангоёқ кезгани сайин бобосининг ўгитларига муҳтожлиги
орта борди. Зоҳид камгап отасига дардини айтиб далда ололмасди. Бу оилани танимаган
кишига «шу индамас кетмончи ўша мулла одамнинг ўғли», деса ишониши қийин. Бобоси уриб
бўлса ҳам илмини ўргатмаган экан-да, кетмонингни чопиб юровур, ўғлим, илм билан қорин
тўймайди, деган экан-да... Мана энди Зоҳиднинг акаси ўлиб кетди, отасида на эскича, на
янгича илм бор. Ўйлаб қараса, қариндош-уруғлари орасида ҳам бобоси каби одам йўқ экан.
 5
Ўтин ёниб, кул қолибди, деганлари шуми?
Бобосини ўйлаб бораётган Зоҳид саволларига жавоб топгандай бўлди: «Худо ёғдирган ҳақиқат,
адолат — бобомга ўхшаган одамлар эмасмиди экан? Улар ер юзидаги одамлар қалбига
яхшилик уруғи сепишлари лозимми эди? Бобомга ўхшаганлар камайиб кетяпти-ку! Энди нима
бўлади? Энди юраклар фақатгина қон ҳайдашга ярайдиган ҳиссиз буюмга айланадими?
Ҳақиқат ва адолат тамом қовжираб, куйиб кул бўладими?!»
Зоҳид бадбин хулосага яқинлашган эди. У дунёда битта яхши, битта тўғри одам қолгунича
адолат ва ҳақиқат яшаши мумкинлигини ҳозирги кайфиятида идрок эта олмас эди. Ёмонлар,
мунофиқлар нафасидан олов чиқиб ҳақиқат ва адолатни куйдиради, аммо яхшиларнинг
юрагидан қувват олгучи бу ҳақиқат, бу адолат яшайверади. Бу — азалий кураш! Яна неча аср
давом этади — яратганга маълум. Бандасига бир нарса аён — азалий курашнинг интиҳоси —
қиёмат!
Эркинликка эришган оёқлар Зоҳидни аввал анҳор бўйига, сўнг сувоқлари кўча бошлаган тўрт
қаватли уйга бошлади. Нураб қолган тош зиналарни босиб тўртинчи қаватга кўтарилди.
Ҳаворангга бўялган ёғоч эшикка қайсидир бола бўр билан катта қилиб «проф. Ҳабиб
Сатторов» деб ёзиб қўйибди. Шу ёзувни кўриб Зоҳид хаёлини йиғиштирди. «Нимага келдим?
Ҳасратимни тўкиш учунми? «Бу соҳага ўтиб овора бўлма, сен излаган ҳақиқат йўқ у ерда.
Бўлмаган, йўқ ва бўлмайди ҳам», деб неча марта таъкидлаган. Энди «Гапингиз тўғри экан»,
деб кириб бораманми?» Зоҳид бир оз ҳаракатсиз туриб, изига қайтмоқчи бўлди. Энди ўгирилиб
кетаман, деганида эшик очилиб елкасига жун рўмол ташлаб олган Ҳабиб Сатторов кўринди.
Зоҳиднинг бурилиб кетаётганини кўриб, ажабланди.
— Зоҳид? Ҳа, тинчликми?
Зоҳид ўгирилиб, хижолатдан гап тополмай қолди.
— Уйда йўқдирсиз, деб ўйлабман, — деди.
— Қўнғироқ ишламаяптими? — профессор шундай деб тугмани босди. Биринчи, иккинчисида
овоз бўлмади. Кейин қўнғироқ булбулга ўхшаб сайраб берди. Мана шу ҳол Зоҳидни хижолатдан
қутқарди. — Болалар тугмани ўйнайвериб ишдан чиқаришганга ўхшайди. Қани, кир.
Келаётганингни деразадан кўрувдим. Кутдим, кутдим, дарагинг бўлмади. Яхшиям эшикни очиб
қараганим.
Зоҳиднинг кўзига уй бесаранжомроқ кўринди. Ўртадаги стол устида кўк пластмасса челак
турибди. Дераза томонда икки тоғора... Ҳабиб Сатторов Зоҳиднинг ажабланганини кўриб
кулимсиради:
— Чакка ўтиб кетди. Учинчи қаватдагиларга жабр бўлмасин, деб шунақа ўтирибмиз. Кеча
қувурлар ёрилибди, уй исимаяпти. Болаларни қайнонамникига қўйиб келдим. Ўзим кечқурун
Масковга кетяпман. Вадим Петрович ишга чақириб, ҳоли жонимга қўймаяпти.
— Рози бўляпсизми?
— Ўзимни-ку боргим йўқ. Академияга сайловдан кейин Соҳиб Пўлатович зада бўлиб қолди.
Энди менга кун бермас. Биринчи қилган яхшилиги мен олишим керак бўлган уйни Кравчукка
бердирибди.
— Ким у Кравчук?
— Керакли, зарур мутахассис! — Ҳабиб Сатторов шундай деб кўрсаткич бармоғини осмонга
нуқиб қўйди. — Институтнинг сантехниги.
Зоҳид Фанлар Академиясининг мухбир аъзолигига номзодлар орасида Ҳабиб Сатторов билан
Соҳиб Пўлатовлар борлигини эшитиб «чакки бўлибди» деб қўйган эди. Бунақа сайловларда
олимнинг иқтидори эмас, эгаллаган мансабию суянган тоғи муҳимроқ экани унга маълум.
Сайловдан Сатторов ҳам, Пўлатов ҳам ўтолмади. Пўлатов, шубҳасиз, бу кўргуликда
Сатторовнинг айби бор, деган хулосага келгану уни икки хонали тор, совуқ, чакка ўтувчи уйда
яшашга маҳкум этган.
— Ҳозир кетсам, бўлмас, — деди Ҳабиб Сатторов, — сайловдан ўтолмагани учун аразлаб
 6
жўнаворди, деб ғийбат қилишади. Масковга-ку ишга бормасман. Аммо Кембрижга боришим
керак. Бир йилга чақиришяпти. Дилимга тугиб юрган режаларим бор, ўша ерда битириб
келаман.
— Пўлатов биладими, буни?
— Эшитса инфаркт бўлиши турган гап. Мана буни ўқи, ҳали ҳеч ким билмайди. — У китоб
жавонини очиб, тик тахланган китоблар устидан катта конверт олиб узатди. — Инглизчани
билардинг, а?
— Сал-пал.
Зоҳид ҳижжалаб ўқиди:
— «Қадрли мистер Сатторов! Сизни Кембриж дорилфунунининг фахрий профессори
бўлганингиз билан муборакбод этамиз. Хоҳиш-истагингиз ва имконингиз бўлса, Англияга
келишингизни сўраймиз. Сизни дорилфунунимизда бир йил ҳамкорлик қилишга таклиф этамиз.
Таклифимизга кўнсангиз, контрактни имзолаб жўнатинг...» Зўр-ку?
— Секинроқ айтасанми?
— Мен сизга далда бериб, кўнглингизни кўтармоқчи эдим.
— Бе... уйни айтяпсанми? Ё академияними?
— Унисини ҳам, бунисини ҳам.
— Унисига ҳам, бунисига ҳам хурсандман, очиғи. Академияда кимлар борлигини биласан-ку?
Уйни Пўлатович марҳамати билан олганимда барибир туришим қийин эди. Учала қизимни
узатвораман. Эр-хотинга шу уй ҳам бўлаверади, нима дейсан? Хў-ўш, қани ўтир-чи. Чой
ичасанми ё қаҳва қилиб берайми? Ё конякдан, а, янги йил баҳонасида?
— Кембрижни ювиш керак.
— Бу гапинг ҳам тўғри.
Ҳабиб Сатторов кўнгил учун таклиф этган эди. Зоҳиднинг гапидан сўнг ўзига ҳам бир ҳўплам
қуйди. Зоҳид профессорнинг кам ичишини биларди, шунинг учун бундан ажабланмади. Коняк
ўзига хуш ёқди. Томирларида гўё тўхтаб қолган қон юришиб кетгандай бўлди. Сатторов унинг
кайфиятини сезиб яна қуйди. Зоҳид учинчи сафар ўзи қуйиб ичгач, мезбон конякни олиб,
ошхонага қўйиб чиқди.
— Солмонов ўн саккизинчида ҳимоя қиляпти. Диссертатсиясини яхши баҳолашяпти. Сен ҳам
боргин.
Зоҳид «хўп» дегандай бош ирғаб қўйди. Солмонов унинг курсдоши эди. Кириш имтиҳонида
ёзма ишни «беш»га топшириб, тарихдан «икки» олиб изига қайтмоқчи бўлганида жонига шу
Ҳабиб Сатторов ора кирган. Карра жадвални аранг биладиган, нима учун бу ўқишга кириб
қолганидан гарангсиб юрган «толиби илм»лар орасида Зоҳид билан шу Солмонов ажралиб
турарди. Зоҳид ўқишни ташламаганида, балки ўн саккизинчида Солмонов билан бирга
ёқлармиди... Зоҳид «профессор шунга шама қиляпти», деб ўйлади. Ҳолбуки, Сатторовнинг
фикрича, Зоҳид ҳозир докторлик диссертатсиясини ёқлаши лозим эди.
Сатторов «конякдан кейин яхши кетади» деб қаҳва қайнатди. У собиқ шогирдининг авзойига
қараб, кўнгли хира эканини сезгани учун «ишлар қалай?» деб сўрамаётган, бу эса Зоҳид учун
муддаонинг ўзи эди. Сўралган тақдирда ҳам, гарчи кўнгил ҳасратлашишни истаб турган бўлсада, «яхши» деб гапни калта қилган бўларди. Фикри-зикри илм билан банд бўлган одамга
Асадбек деган зотнинг қўли нечоғли узунлигини, янгиланган прокуратурада ҳам адолат
йўқлигини тушунтириш қийин. Умуман, бу дунё қинғирликларини кўравериб кўзлари пишган
одамга адолат йўқлигини гапириш осмон юлдузга тўла эканини беҳуда исботлашдай гап
эмасми?
Солмонов бекорга эсланмаган эди. Профессор аввал унинг ишларини шарҳлаб берди. Зоҳид
ўзининг терговчи эканини бир неча дақиқа унутди. Қаҳва қуйилган пиёлалар четга сурилиб,
стол устида қоғоз-қалам, топ-тоза қоғоз юзида эса формулалар тизими пайдо бўлди.
Ташқаридан қараган киши чакка ўтиб турган бу совуқ хонада риёзиёт профессори билан
 7
прокуратура терговчиси эмас, икки олим дунё ташвишларидан чекиниб, илм бағрига
шўнғияпти, деб ўйлаши мумкин.
Диссертатсия шарҳи тугагач, Сатторов Зоҳидга савол назари билан тикилди.
— Калланг жойида, ҳали ҳам кеч эмас, қайт.
Зоҳид қоғоз юзидаги формулаларга қараб ҳазин жилмайди.
— Биласиз-ку, мен камикадземан.
Зоҳид қисқа жавоби билан нишонга урди. Ўқишдан кетаман, деб юрганида бу гапни Сатторов
айтган эди. Зоҳид «Камикадзе деган гуржи ким экан, нима учун мени унга ўхшатди», деб
ҳайрон бўлиб юрди. Охири бир куни «Камикадзе» деган одам ким эди?» деб сўради. Профессор
аввалига мириқиб кулди. «Ҳа, қишлоқи!» деб мазах қилди. Сўнг Камикадзе — грузин эмас,
балки иккинчи жаҳон урушидаги мутаассиб япон учувчиларига берилган ном эканини, бу
учувчилар самолётга бомба ортиб, изга қайтишга ёнилғи олмай, ўлимга тик боришганини
тушунтириб берганди. Зоҳид ҳозир ўша суҳбатни эслатди.
— Камикадзелар бекорга ўлиб кетишди. Япония урушда енгилди. Сен ҳам мағлуб сифатида
ўлиб кетасан.
— Адолат учун кимдир ўлиб туриши керак-ку?
Профессор панжаси билан столни бир-икки уриб қўйди-да, ўрнидан турди. Дераза олдига
бориб кўчага тикилди.
— Фақат... сен ўлма. Аҳмоқ бўлсанг ҳам шу дунёда яшаб юравер. Бу дунёда аҳмоқлар кўп-ку,
тўғрими? — У шундай деб орқасига ўгирилиб Зоҳидга тикилди. — Шуларнинг орасида сен ҳам
юрсанг нима қилибди?.. Сени нимага яхши кўраман, ҳайронман. Илмни беҳурмат қилган
одамнинг башарасига қарамаслигим керак. Лекин сени кўргим келади. Сен «Ҳабиб акам мени
яхши кўраркан», деб талтайма. Сендан нафратланаман. Лекин... кўргим келади. Бир кунмас
бир кун ақлингни топиб олишингга ишонсам керак. Ўзи сен тенгиларнинг ҳаммаси аҳмоққа
ўхшайди. Нечанчи йилда туғилган эдинг?
— Олтмиш бир эди шекилли? — Зоҳид шундай деб гапни ҳазилга бурмоқчи, профессорни сал
шаштидан туширмоқчи эди.
— Ҳа, тўппа-тўғри! Укам ҳам олтмиш бирда туғилган. У ҳам қип-қизил аҳмоқ! Илмни қўйиб,
шеър ёзиб юрибди.
— Тарихчи укангизми?
— Менинг биттагина укам бор. Унинг ҳозир қаердалигини биласанми? Жиннихонада! Лекин
жиннимас у, мияси бус-бутун. Дунёнинг яралиш формуласини яратибдилар акам. Қарагин-а, —
профессор стол ёнига қайтиб, қоғознинг бўш ерига ёзди: (ҳақиқат)=хиёнат+риё
(ҳасад+очкўзлик) + шуҳратпарастлик = мансабпарастлик — виждон+имон+диёнат=О. Бунга
нима дейсан?
Зоҳид ўйланиб қолди. Бу шунчаки формула эмас, дунё ишларидан зада бўлган юракнинг
ноласи эди. Бу нола унинг дардига ҳамоҳанг эди. Зоҳид профессорнинг укаси билан бир-икки
марта шу уйда ҳамсуҳбат бўлганди. Унинг тарихни бузиб талқин этилаётганидан куйинишлари,
пичингли гаплари, замонни турли махлуқларга ўхшатиши Зоҳидни ҳайрон қолдирган эди. «Бу
тузум заҳм билан оғриган фоҳишанинг ўзи. Ҳаммани ўлимга гирифтор қилиб, сўнг ўзи ҳам
ўлади», деган гапини Зоҳид кўп ўйлаб юрди. Гап мағзини чаққани сайин унга бўлган ҳурмати
ортиб борди. Сўнгги марта уни бир-икки йил олдин қабристонда кўрган эди. Ҳамкасбининг
отаси қазо қилиб, жанозага боришганида учратганди. Кўзида ёш билан юрган экан. «Бир
ажойиб шоир ўзини осиб ўлдирди», деб йиғлаган эди.
— «Ўзбек бўлиб туғилмаганда, Кўрмас эди шунчалар хўрлик...» деб ёзиб, хор бўлиб ўлди.
Ҳаммамиз ҳам хорланиб юраверамизми?! — деган эди. «Шоир нима учун хўрланди?» деб
сўрашнинг мавриди эмасди. Зоҳид кейинги учрашганимда сўрарман, девди. Орадан анча вақт
ўтиб кетди. У билан кўришмади. Ана энди жиннихонада эмиш... Яратган формуласи...
— Ечими тўғри, — деди Зоҳид, ўрнидан туриб.
 8
— Айтдим-ку, ҳамманг бирсанлар!
Дунё илм аҳлининг эътиборига тушган, аммо ўз юртида турткиланаётган олим ўз тақдиридан
нолимай, укаси ва Зоҳидга ўхшаш ёшларнинг иқтидорини тутантириққа сарф этаётганидан
куярди. Ҳар тўкисда бир айб деганларидек, бу профессорга математика илми омон бўлса бас,
унингча барча ҳақиқат шу илмда. Шу азим шаҳарнинг яна қайсидир мавзеида, яна қайсидир
икки хоналик совуқ (балки иссиқдир — Худо билади!), чакка ўтаётган (балки чакка ўтмас) уйда
бир физик (балки кимёгар) ҳақиқат фақат физикада (балки кимёда) деб баҳс юритаётган бўлса
ажаб эмас. Ҳабиб Сатторов тоифасидаги одамлар учун бу алдамчи дунёнинг ҳийлалари одатий
ҳол. Улар бу ҳийлаларга бас кела олмасликларини биладилар. Осмонга отилган тош қайтиб
тушгани қанчалик ҳақиқат бўлса, улар учун бу ёруғ оламни тозалаш мумкин эмаслиги
шунчалик исбот талаб этмовчи ҳақиқат. Адолат истовчилар Сатторов назарида камикадзе,
қайсидир физик назарида эса шамол тегирмонини дев деб фараз қилиб, жангга кирган нодон
Дўн Кихотлардир.
Ҳар бир одам дунёга ўз кўзи билан қарайди, ҳар бир нарсани ўз қаричи билан ўлчайди.
Оқибатда ўз идрокига хос равишда дунё формуласини яратади. Шундай экан, профессор билан
бу соҳада баҳслашиши фойдасиз.
Зоҳид устозининг ҳовури босилишини кутиб, индамай ўтирди. Оёқлари уни бу томонга
бошлаганда кўнгли таскин истаган эди. Қизиқ, ҳақиқат учун курашиш фойдасиз деган ақида
билан яшовчи одам унга қандай таскин бериши мумкин? У бир йил давомида инглиз илм
аҳлини лол қолдириб юради. Бу ерда эса ким кимни ўлдиради, ким мансаб курсисига интилиб
ҳамкасбини янчиб ўтади, ким кимни камситади — бу билан иши бўлмайди. Зоҳид шуни ўйлаб,
устозидан нафратлана бошлади. Ҳатто шартта туриб, чиқиб кетгиси ҳам келди. Бироқ,
фаришталар унинг қилиғига «ўзингни бос, ахир кимдир илм билан ҳам шуғулланиши керак-ку?
Адолат деб, тўрт хоналик яхши уй оламан, деб, академик бўламан, деб бир нодон билан
олишса, илм нима бўлади?» дея шивирлаб уни шаштидан қайтарарди.
Зоҳид профессорникига кираётганида қандай тушкун ҳолда бўлса, чиқаётганида елкасидан
босиб турган дард юки бир мисқол ҳам камаймаган эди. Машина ғилдираклари остида
эзғиланиб, кирланиб кетган қор эрий бошлаган, гўё атроф балчиққа беланаётгандай эди. Заиф
қор учқунлари эса бу ифлосликни қоплаб улгурмасди.
Зоҳид уйга борсамми ё қишлоққа чиқиб кетсамми, деб пича иккиланди. Қишлоқдан кеча
кечқурун келди. Бугун борса ота-онаси «нима бўлди?» деб хавотирланишади. Уйда ҳеч ким йўқ
— хотини ишда, ўғли боқчада... У яна оёқларига эрк берди. Бизга шундай туюлади: гўё
оёқларимизга эрк берамиз, бу эркин оёқлар бизни қайгадир бошлаб боради, гўё қаёққа
бораётганимизни билмаймиз. Ҳолбуки, миямиздаги яширин бир нуқта бу эркин оёқларни
бошқаради, «у ёққа юрма, бу ёққа юр», деб туради. Ҳозир Зоҳиднинг оёқлари уни (гўё
беихтиёр) винзавод томонга етаклади. Билчиллаб эриётган қорларни босиб, кўлмакларни
четлаб ўтиб, қоровулхонага ҳам олиб кирди.
Қоровулхона темир панжара билан иккига бўлинган, панжара ўртасида бир қулочли айлана
темир эшикча бор эди. Панжара ортидаги эски стол атрофида уч йигит давра қуриб, чойхўрлик
қилиб ўтирарди. Улар Зоҳидга бир қараб қўйишди-ю, индашмади. Зоҳид ҳам уларга қараб
тураверди.
— Ҳа, укахон, хизмат борми? — деди қўнғиз мўйловли йигит.
— Қилич ака керак эдилар, — деди Зоҳид.
Яхшики қоровул «нима ишингиз бор эди?» деб сўрамади. Сўраб қолганида Зоҳиднинг
довдираши тайин эди.
— Қилич акамлар бугун ишга чиқмадилар. Тоблари йўқ, — деди қоровул.
«Билмайдими ё лақиллатмоқчими?»
— Шариф ака-чи?
Қоровул кулимсиради.
— Шариф акангизга беш-ўн йилдан кейин келасиз, укахон.
— Нимага? — деди Зоҳид ажаблангандай.
— Сафарга кетганлар, — деди гапга аралашмай ўтирган қоровул йигитлардан бири. Унинг
сўзларини маъқуллаб, шериклари кулишди. Шу пайт завод ҳовлисига олиб чиқувчи эшик
очилиб, елкасига сувсар ёқали палто ташлаб олган дўмбоқ жувон қоровулхонага кириб
барчанинг эътиборини ўзига қаратди.
— Салимчик, мана буни ёпиштириб қўй, — деди жувон қўнғизмўйловли қоровулга бир парча
қоғоз узатиб.
— Сиз ёпиштир, дейсиз-ку, биз ёпиштирмаймизми, — деди қўнғизмўйлов, ўрнидан туриб. Бу
ҳазилдан шериклари мириқиб кулишди. — Нима бу ўзи?
— Министрнинг пиркази.
Қўнғизмўйлов чап қўли билан қоғозни олиб, ўнг қўлини аёлнинг думбасига юборди. Жувон
«отстан» деб қўлига аста уриб қўйиб, изига қайтди. Қўнғизмўйлов қоғозга кўз югуртирдию
ажабланиб шерикларига қаради.
— Ие, вей, — деди у, — бу ёғи алламбало бўп кетди-ку, «Сулаймонов ишдан олиниб, Намозов
директор вазифасини бажаришга киришсин...»
Иккала йигит шошиб ўрнидан туриб, қоғозга қаради.
— Биров ҳазиллашгандир?
— Тўхта, — деди қўнғизмўйлов телефон томон юриб. Шунда бегона йигит серрайиб турганини
эслаб, унга норози қиёфада боқди. — Ҳеч ким йўқ бугун, эртага келасиз.
— Нима юмушингиз бор эди, ўзи? — деди ҳали гап ташлаган йигит.
— Ишга кирмоқчийдим, — деди Зоҳид.
— Бу ерда иш йўқ, қурилиш-пурилишга боринг, — деди йигит.
Зоҳид бу қимматли маслаҳат учун миннатдорлик билдириб, ташқарига чиқди-да, зинадан
пастга тушмай турди. Орқасига бир қараганда қўнғизмўйлов телефонда гаплашаётган эди. Яна
бир қараса буйруқ ёзилган қоғозни девортахтага ёпиштиряпти. «Демак, бу ёғи ҳам пишган.
Қўнғизмўйлов кимга қўнғироқ қилди? Министрликками? У ердагилар қоровул билан гаплашиб
ўтиришармиди? Кимдан сўради? Асадбекданми?»

Табиббоши Анварнинг гапларини эшитиб, «бари-бир ялиниб келар экансан-ку», дегандай
истеҳзо билан кулимсираб қўйди.
— Ўжарлик қилиб чиқмай қолганингизда сизни чиндан ҳам телба деган бўлардим. Ҳозир
дўхтирингизга айтаман, қоғоз ёзиб беради.
— Биратўла мажруҳликка чиқариб юбормайсизларми ишқилиб? — деди Анвар хавотир билан.
— Қўрқманг, — табиббоши «ҳолинг шумиди» дегандай яна илжайди, — инвалидликка чиқиш
осонмас, яна икки-уч марта келсангиз, ана ўшанда ўйлаб кўрамиз.
— Ҳали яна кўришар эканмиз-да, — Анвар унга кўзини лўқ қилиб тикилди. — Сизни тортиб
кўриш янаги сафарга қоларкан-да а? Неча кило гўшт беришингизни билмай чиқиб
кетавераманми энди?
— Бас қилинг!..
Табиббоши асабий ҳолда эмас, ялиниш оҳангида айтди бу гапни. Гап оҳанги Анварни
ажаблантирди. Бу ерда бошқа қиладиган иши йўқ эди, чиқиб кетаверса ҳам бўларди. Бироқ,
табиббоши юзида истеҳзо учқунларининг йўқолиб, кўзига мунг соя ташлаши уни ҳайрон
қолдириб жойига михлади. Табиббоши уни ҳайдаб чиқармади.
— Хафалик сизга ярашар экан, кўзларингиз чиройли бўлиб кетаркан.
— Қўйинг, гапирманг, — табиббоши ўрнидан туриб дераза токчасига қатор терилган тувакдаги
гуллар олдига келди. Қўлларини қовуштирганича Анварга орқа қилиб турди. Ундан анчагача
садо чиқмади.
— Жиннилик ҳам эви билан-да, — деди у ниҳоят. —
Кимлигингизни билмайманми? Сиз аламингизни мендан олмоқчисиз. Мен бир бечора тул аёл
бўлсам. Сизнинг эркак деган номингиз бор... — табиббоши шундай дегач, Анварга ўгирилди. —
Ҳа, фақат номингиз бор. Гапимдан ранжиманг, ёлғиз сиз эмас, ҳаммангиз... бирсиз... Аслида
эркак зоти қолмаган. Ҳаммаёқни хотинчалиш босиб кетган.
«Бу ёғи зўр бўлди-ку? — деб ўйлади Анвар. — Нимага шама қиляпти у, ё қармоқ
ташламаганимгами? Қани, эшитаверай-чи...»
— Зўр бўлсангиз, ақлли бўлсангиз, ҳақиқатпарвар бўлсангиз нимага бу ерда миқ этмай
ўтирибсиз. Бу ерга юборганларга қарши нима учун бош кўтармадингиз? Ўртоғингиз-чи, у ким?
Энди Асадбекка малайлик қиляптими? Сиз чиқиб ким бўласиз? Сиз ҳам Асадбекнинг ялоғини
ялайсиз. Яламай кўрингчи!.. — Табиббоши эримнинг куни бошингизга тушади, демоқчи эди,
лекин рўпарасида ҳасратдоши эмас, бегона эркак ўтиргани учун бундай демади. Бирданига
ёрилиб, шунча гапларни айтворгани ҳам етарли эди.
Табиббоши аслида Элчин келиб-кетганидан сўнг айтмоқчи эди бу гапларни. Сиртдан қараганда
беғам, ҳаёт лаззатларидан баҳраманд яшаётгандай кўринган бу дўмбоқ аёлнинг ичи ҳасратга
тўла эди. Тўғри, емоқ-ичмоқдан кам-кўсти йўқ. Лекин аёл кишига шунинг ўзи етарлими?
Қиморбоз бўлса ҳам эри бор эди. Эртага қайси эркак эркалар экан, деган ўйда яшамасди. Етим
тўшакка кирганида кўкраклари ўрганган қўлни қўмсаб зириллайди. Келинлик чоғлари
ўрганолмай қийналган ароқ ва сигаретнинг аралаш қўланса ҳидини ҳам соғинади. Унинг
дардини фақат ёстиқ билади. Кўзёшларга айланган ҳасратни ёстиқ бағрига сингдирган. Ер қон
ичиб тўймаганидек, ёстиқ ҳам ҳасрат кўзёшларини ичиб тўймайди.
Соппа-соғ йигит-қизларнинг бу ерга ётқизилишига у кўника бошлаган эди. Айниқса жиноят
қилиб қўйган ёки ҳарбийдан қочирилганлар бу ерга тез-тез келади. Табиббоши бу ҳолдан
изтиробга тушмасди. Лекин ҳеч қандай жиноятга алоқаси йўқ, фақатгина тўғри гапни айтишни
яхши кўрувчи одамлар келтирилганда ўзини қўярга жой тополмай қоларди. Тўғри, у руҳий
хасталиклар бўйича мутахассис эмасди. Лекин одамнинг кўзига, сўзларига қараб эс-ҳуши
жойидалигини ажратиш қийин эмас-ку! Анварни дастлаб кўрганида ҳам эси бутунлигини билди.
Кейин иш жойи, касб-кори билан қизиқди. «Бу йигитнинг касали — ҳақиқат», деб ўзича ташхис
қўйди. Табиббоши бу эси соғ одамга ачинса, у «неча кило гўшт қиларкинсиз», деб масхаралаб
юрибди. Табиббошининг алами шундан эди. Гапириб сал хумордан чиққандай бўлди.
Анварга, шубҳасиз, унинг кечинмалари бегона эди. Табиббоши у учун занжирнинг бир ҳалқаси
эди холос. Аёлнинг гапларини аламга тўла юрак садоси сифатида эмас, шунчаки гина каби
қабул қилди. Табиббошининг «Асадбекнинг ялоғини ялайсиз», дегани товонигача зириллатиб
юборди. «Сиз-чи, кимникини ялайсиз, халқлар отасиникиними?» демоқчи бўлди-ю, шу гапни
айтса баҳс чўзилишини билиб ўзини тийди. «Жиннихона маликаси» деб ном олган бу
дўмбоққина аёл бир нималар деб валдираса жавоб қайтариш шартми, балки мени
синамоқчидир, балки гап олмоқчидир, балки учинчи қаватга «кўтариш» учун замин
ҳозирлаётгандир...» Анвар шу фикрлар билан ўзини овутди.
Табиббоши Анвардан садо чиқмагач, гапим таъсир қилди, деган хулосага келиб: «Хайр
бўлмаса», деди.
Анвар бош ирғаб ўрнидан турди. Бир-икки қадам қўйиб, орқасига ўгирилди.
— Кўришгунчами? — деди кулимсираб.
Табиббоши бу гапни эшитиб, тутақиб кетди:
— Одам эмасакансиз! — деб юзини четга бурди.Ҳаво айтарли совуқ эмасди. Аммо қор учқунларини ўйнатиб юрган шамол «уст-бошингнинг
қалинлиги менга чўт эмас, барибир қақшатаман», дегандай одамларга ҳамла қилар эди.
Шундай ҳавода пинжагининг ёқасини кўтариб, қўлларини чўнтакларига солиб, шумшайиб
қолган йигитга қараб бировлар «еси соғми бу одамнинг» деса, бировлар «йўлтўсарлар
ечинтириб олган шекилли», деб ачинарди. Ҳеч ким «бу бечорани кузда жиннихонага худди шу
кийимда олиб келишган эди, «хотиним палто олиб келар», деб кутиб ўтирмай чиқиб
келаверибди-да», демас эди.
Автобусда Анварнинг жони пича ором олган эди. Пастга тушиб беш-ўн қадам босмай яна
қалтирай бошлади. Тез-тез юрса ҳам исимади. Ҳовлисига безгакка учраган одамдай титрабқақшаб кириб келди. Уйига кирмай, тўғри ҳовли этагидаги онасининг хонасига қараб юрди.
«Уйдамикинлар ишқилиб?» деб ўйлади у. Онаси, кўзи ожизлигига қарамай, деворларни
пайпаслаб юриб қўшниларникига йўрғалаб қоларди. Маҳалла-кўйнинг иссиқ-совуғидан доимо
хабардор бўлиб турган аёл кўздан қолса қийин экан. Уйга сиғмайди. Кўнгил қурғур «ўтирма,
қўни-қўшниларникига чиқ, дарди бўлса дардини ол», деяверади. Шунақа пайтда ёмғирмиқорми, иссиқми-совуқми фарқи йўқ— уйдан чиқади.
Эшикка яқинлашганида радиодан чиқаётган овоз эшитилди. «Уйда эканлар» деб ўйлади Анвар
енгил тортиб. Эшикни очиб ичкари кириши билан онаси:
— Ким? — деди. Жавоб кутмай сўради: — Анвар, сенмисан?
— Менман, ойи, ассалому алайкум.
— Вой, болагинамдан айланай, келган бўлсанг ўргилай, нимага қалтираяпсан, болам? — у
шундай деб ўрнидан турмоқчи бўлди. Анвар тез-тез юриб бориб чўк тушди-да, онасини қучди.
— Вой, болам, юпунлигингча келавердингми? Содиқ акангникига телпон қилсанг бўлмасмиди?
Хотининг уйдайди-я, лип этиб кийимларингни олиб борарди. Танчага ўтира қол, ҳа, омон
бўлгур-а, шундай келаверганингни қара. — Рисолат кампир Анварни худди гўдакни
авайлагандай танчага ўтқазди. Қўлини кўрпа орасига тиқиб чойнакни олди-да, чой қуйиб
узатди: Анвар ҳовури ўлмаган чойдан бир-икки ҳўплагач, Рисолат кампир ўрнидан туриб,
радиони ўчирди. Сўнг эшикни қия очиб «Хонзода-ю, ҳой Хонзодахон», деб чақирди. Хонзода —
Анварнинг кўз очиб кўрган хотини. Асл исми Зеби. Чарлари куни Рисолат кампир «Менинг
ўғлим анов-манов боламас, у хоннинг ўзгинаси, келиним эса Хонзода бўлади» деб
ҳазиллашганидан бери Зеби — Хонзода бўлиб кетган. Ҳовлидан «Ҳозир, ойижон», деган овоз
келди. Дам ўтмай эшик очилиб, Зеби — Хонзода кўринди. Эрига кўзи тушиб «Вой», деб
ажабланди. Кейин шошилиб салом берди.
— Кеча... индамовдингиз-ку? — деди ўпкаланиб.
— Кеча номаълум эди. Бугун қарашса, тузалиб қолибман. Сенга рухсат, тўрт томонинг қибла,
дейишди, келавердим.
— Тузалиб қолдинг, дейишдими? Олдин касалакансанми, вой омон бўлгур. Ҳай, Хонзодахон,
иссиқ кийимларини олиб чиқинг дарров.
— Уйга кирақолинглар... иссиқроқ-да.
— Шу ерда бирпас ўтирсин, танча совуқнинг захрини олади. Оловни титиб қўяй-чи. Шу эр
сизники, ман билан бирпасгина ўтирсин, кейин олиб чиқиб кетасиз.
— Вой, ойи, гапингизни қаранг...
Рисолат кампир «бопладимми», дегандай мириқиб кулди.
— Содиқникига чиқиб муллакангизга тилпон қилиб қўйинг. Масковига кетмагандир ҳали.
Укасини кўриб кетсин. Ҳай, яна Ҳабиб Сатторович, деманг-а. Муллака денг...
Хонзода: «Хў-ўп, ойи» деб чиқиб кетди. У қайноғаси билан бирга ишлар, кўпчилик «Ҳабиб
Сатторович» дегани учун у ҳам уйда баъзан шундай деб юборар, ўрнида узиб оладиган
қайнона шубҳасиз, буни назардан четда қолдирмас эди.Ҳабиб Сатторович Зоҳидни кузатиб, эндигина қоғозларига тартиб бераётганида телефон
жиринглади. Укасининг қайтганини, онасининг топшириғини эшитиб, соатига қараб олди —
ҳали вақт бор. Тезгина кийиниб йўлга тушди.
Анвар танчанинг иссиғида ҳузурланиб ўтирганида акаси кириб келди. Қучоқлашиб
кўришдилар.
— Хафа бўлма, сени йўқлаб бормадим, — деди Ҳабиб. У укасига «боролмадим» эмас,
«бормадим», деди. Анвар унинг мақсадини тушуниб, кулимсираб бош ирғаб қўйди. Бироқ,
Рисолат кампир «бормадим»нинг маъносини англамай, тўнғичига танбеҳ бера кетди:
— Вой, омон бўлгур, уканг шунча ётиб би-ир мартаям бормадингми? Сенки, бормагансан,
хотининг ўзингдан беш баттар. Вой, ман билганимда санларни би-ир қовуриб ташлардим-а!
Вой, сан инсофи йўқлар...
— Ойи, — деди Ҳабиб норози оҳангда, — қўйинг энди.
— Нимага қўярканман? Ҳали хотининг келсин. Сен унга маслаҳат солгансан. У «қўйинг,
настраенайз бузилади» деган. Сан лақма, кўнгансан.
— Ойи, кеннайим бордилар, — деди Анвар вазиятни юмшатиш учун. — Акамни уришманг,
ишлари кўп.
— Тўғри айтдинг, ишларим кўп. Лекин ишим кам бўлганида ҳам бормас эдим. Сабабини ўзинг
биласан.
— Сабабини манам билай-чи, қани айт-чи, тилларинг мунча ширин!
— Менинг тилим ширин, ойи. Мана бунингизники заҳар. Шу тили етаклаган уни у ёққа.
Бунингиз касалмас. Буни миясинимас, тилини даволаш керак.
— Шунақа дўхтир бўлса бирга борайлик, — деди Анвар қувлик билан, — суякли тилингизни сал
юмшатиб берсин. Тилингиз «а» квадрат, «б» квадратдан бошқани айтишга ярамайди.
— Ойи, мени уришишга чақиртирувдингизми? — деди Ҳабиб, бир оз аччиқланиб.
— Сени уришиб туриш керак. Ҳамма айб ўзингда. «Укам ўзи хоҳлаган касбни танласин»,
дединг, ёнингга олмадинг. Ўзинг дўхтир бўлиб олиб гердайи-иб юрибсан. Етти ёт бегона
болаларни олим қилиб юбординг. Укангнинг бири икки бўлмай сарсон.
— Бунингиз карра жадвалини билганда ҳам майли эди... Ҳа, нимага ишшаясан?
— Қўйинг, бу гапларни. Ойим бир гапирдилар-да. Масковга кетяпсизми?
— Ҳа, МГУда бир ой дарс ўтаман.
— Домлангиз ҳали ҳам чақиряптими?
— Чақиряпти.
— Борасизми?
— Балки борарман, сенга нима?
— Масковда ҳақиқат бор, деб ўйлайсизми?
— Менга ҳақиқат эмас, илмий иш учун шароит керак.
— Ҳақиқат йўқ ерда шароит ҳам бўлмайди. Домлангиз бошингизни силагани билган «қорақуралар насибамизни еб кетяпти», дейдиганлар кўп у ерда.
— Сен сафсатангни қўй. Ҳозир биттаси келиб бошимни қотирувди.
Хонзода кириб, уларнинг суҳбати узилди.
— Меҳмонхонага дастурхон солдим.
— Во-ей, Хонзодахон, эрингизни олиб чиқиб кетмагунингизча кўнглингиз тинчимади-я! —
Рисолат кампир шундай деб фотиҳа ўқиди-да, ўрнидан турди. Икки ўғил икки қанотида,
ҳовлига чиқди.
Онага икки қанот бўлиб турган ўғилларнинг фақатгина соҳаси бошқа эмас, дунёлари ҳам
ўзгача. Катта қанот оҳиста учишни хуш кўради. Кичиги чарх уришни, ўзини довул бағрига
уришни истайди. Она учун эса олими ҳам, исёнчиси ҳам бир — ҳар иккови фарзанд! Ҳабиб
Инглистон қирол академияси аъзолигига эришиб, Нобел мукофоти билан тақдирланган, Анвар
мамлакат жумҳурраиси даражасига етган тақдирда ҳам она учун қулоғига гап кирмас, бевошгўдак бўлиб қолаверади. Дунёнинг сеҳри шундаки, қўш қаноти — икки ўғилнинг феълига қараб
туриб уларнинг шу онадан туғилганига шубҳалана бошлайсан. Қош-кўз онага ўхшаса-да, феъл
тоғаларига тортган. Анвар катта тоғага ўхшайди. Ҳақиқат излаб топган кўчаси уни турмага
бошлаган эди. Тоғаси икки марта қамоқ жабрини кўрган бўлса-да, Анвардан омадлироқ, ҳатто
бахтлироқ ҳам эди, дейиш мумкин. Чунки унинг «сиёсий маҳбус» деган номи бор. «Халқ
душмани» деб қораланганлар энди «халқ қаҳрамонлари» сифатида эъзозда, Анвар ҳақиқат
излаб кирган кўча эса, уни «жинни» деган унвонга сазовор этди. Бу унвон ёрлиғи бир умр
ўзгартирилмаса керак.
Ҳабиб ўртанча тоғасига тортган. Урушдан қайтиб келганидан бери кундузи трактор, қуёш
ботганда яримта ароқдан бошқа нарсани тан олмайдиган тоғасига қараб туриб, бу бандани ҳам
Худо яратганми, деб ажабланасиз. Тўрт йил қирғиндан омон қайтган одам кўкракларини
тўлдириши мумкин бўлган нишонларини бирон марта ҳам тақмабди. Бирон ерга ҳақини талаб
қилиб бормабди. Немисни узоқдан бир кўриб қолган одамлар эъзозда юрганларида у «нима
учун мен қора мойга беланиб юраверишим керак», демабди. Унинг урушга борганини кексароқ
одамлар эслашади, ёшлар эса билишмайди. Фақат бир украин, бир чех генерали уни қидириб
келишди-ю, шаҳар биқинидаги қишлоқ бир сесканиб олгандай бўлди. Меҳмонлар истаги билан
қишлоқ аҳли, қариндошлар тўпланиб қирқ йил сандиқда эски рўмолга тугиб қўйилган
нишонлар, суратлар олинди. Унинг Берлинда Черчилл билан тушган сурати барча газитларда
босилди. «Ўзбек қаҳрамони», деб кўкларга кўтарилди. Аммо «ўзбек қаҳрамони» бу пайтда у
дунё лаззатларидан баҳраманд эди. Генераллар излаб келмасидан икки йил олдин немиснинг
ўқи ололмаган одамни ажал далада топди — дориланган ерга кириб ҳушини йўқотганича,
худди панадан узилган ўққа дуч келгандай армонда кетди.
Ҳабиб, умри ўхшамасин ишқилиб, шу тоғасига тортган. Олимлар «Йўқдан бор бўлмайди,
бордан йўқ бўлмайди», деганларидек, инсон феъли, руҳи ҳам йўқликка ҳукм қилинмас экан.
Рисолат кампир болаларидан ўпкалаб, «сен кимларга ўхшадинг, ҳайронман, даданг унақа эмас
эдилар» деб қолса, «фалончи тоғамга» деб кулишарди. Шунда Рисолат кампир ўғлининг
тоғасига сира ўхшамаслигини исбот қилиш учун акаларининг фазилатларини санаб кетарди.
Оқибатда бу «фазилатлар қайси бири сенда бор?» деб сўрарди. Уни бу пайтда
тинчлантиришнинг бирдан-бир йўли — «ҳеч қайсиси йўқ» деб тан олиш. Аслида-ку, Рисолат
кампир болаларининг кимга тортганини яхши билади. Билгани учун ҳам кўнгли тўқ. Ҳар ҳолда
эрининг уруғларига тортмади-ку. Рисолат кампирнинг қайнилари, қайинсингиллари
муттаҳамроқ — безрайиб туриб ёлғон гапираверишади. Худо Рисолатга раҳм қилиб,
фарзандларини уларга ўхшатмади.
Бу дунё азобидан етарли тотган Рисолат «кўзларимдан нурни олган парвардигор жонимни
қачон олар экан», деб юрганида кичигининг «жинни бўлиб қолганига» асти чидай олмади.
Унинг дардларига ҳовли этагидаги ўша танчали уй гувоҳ. Кўришга ярамай қолган кўзлар
йиғига яраб турганига ҳам баъзан шукр қилади. У Анварнинг ишхонасидаги гап-сўзларни, халқ
отасининг найрангларини билмайди. «Ўғлим тирноққа зор бўлгани учун сиқилиб касалга
чалинган», деб ўйлайди. Институтдаги аҳволни Ҳабиб ҳам аниқ билмайди, аммо ўзича тахмин
қилади. Мана энди ўғлининг «тузалиб келганидан» хурсанд она икки қанотида икки ўғли билан
ҳовлини кесиб ўтиб, меҳмонхонага боряпти.
Ҳабиб бир пиёла чой ичдию сафарга ҳозирлик кўриши лозимлигини айтиб ўрнидан турди.
— Тўхта, ўтир, — деди Рисолат кампир. — Ўрис бўлиб черковинг йўқ, мусулмон бўлиб мачитинг
йўқ, сан боланинг. Дўмга бориб мусулмончиликдан чиқдинг. Дуо олиб кетмайсанми? — шундай
деб фотиҳага қўл очиб узундан-узоқ дуо қилгач, Ҳабиб унинг ёноқларидан ўпиб қўйди. Кўчага
қадар кузатиб чиққан укасига қўл узатди-да:
— Каловланиб юрганинг ҳам етар, а? Аввал ҳақ гапни айттиришмайди, деб нолирдинг. Ёлғонгап билан тарих илмини яратиб бўлмайди, дердинг. Энди ҳам шароит етилмадими? Ҳаммаёқни
ошкоралик босиб кетди-ку? Шоирчилигингни йиғиштириб, илм билан шуғуллан. Кейин
афсусланасан. Бунақа шароит узоқ давом этмаса керак, — деди.
Анвар акасига қараб жилмайди-да: «Худо пошшо!» деб қўйди.
Акасини кузатиб келиб, онаси билан икки оғиз сўзлашишга улгурмай, дарвоза қўнғироғи бир
узун, икки марта қисқа-қисқа жиринглади.
— Ҳофиз ўртоғинг келди, — деди Рисолат кампир.
Анвар ўрнидан туришга улгурмай, ҳовлида Элчин пайдо бўлиб, «Мирзо Анварбек!» деб
чақирди. Мактабда ўқиб юришганида ўртоқлари уни «Мирзо Анвар», кўнгил қўйган қизи
Лолани эса «Раъно» деб чақиришарди. Болалик сурури мозийга кўчган бўлса ҳам Элчин
дўстини эркалагиси келганда «Мирзо Анварбек!» деб йўқлар эди. Ҳозир ҳам лутф билан
шундай деб кириб келиши Анварни ийдириб юборди.
— Опоқижон, қувониб ўтирибсизми? — деди Элчин, кампирнинг дуосини олгач. — Бир
ошнамдан хабар олай девдим, ният холис-да, ўзи келиб қолибди.
Анвар унга қараб «қувлигингга қойилман», дегандай бош ирғаб қўйди. У ё табиббошига
қўнғироқ қилган, ё ўзи яна бориб келган. Анварнинг қайтганини билиб кирган. «Ният
холислигига» кампирни ишонтирди, аммо Анварни лақиллата олмади. Шунга қарамай Элчин
Анвардаги ўзгаришларга парво қилмади. Худди уни эмас, опоқиси Рисолат кампирни кўргани
киргандай лақиллаб ўтираверди. Анварга «яхши келдингми?» дейишдан бошқа сўз айтмади.
Кампирнинг ёнига ўтириб олиб, гапни аҳволи оламдан бошлаб, сўнг бармоқларини шақиллатиб
«ёввойи тановар»ни хиргойи қилди. У гаплари билан кампирни чарчатдими ё кўпни кўрган
сезгир Рисолат икки ўртоқнинг ўз гаплари борлигини фаҳмладими, ҳар нечук Элчиннинг нафас
ростлашини кутиб туриб, суҳбатни узди.
— Энди мен уйимга чиқай, ўрусча усталингда белим қотиб қолди. Санлар гурунглашиб
ўтиринглар. Аммо ичманглар. Анваримга сираям ёқмайди. Сан, ҳофиз болам, тўйма-тўй юриб,
ичишга ўрганиб қолгансан. Санам ташлагин ичкиликни.
— Отлиққа йўқ-ку, ҳозир, — деди Элчин кулиб.
— Қассобга мол қаҳатми, вой болам, санларни биламан-ку, томоқларинг қичишса ернинг
тагидан бўлсаям топасанлар. Шири-ин гаплашиб ўтиринглар. Мана, Худога шукр, сан оқланиб
келдинг. Ўртоғинг ҳам келди. Энди сан уйлангин, болам. Ўртоғингнинг қайинсинглисини би-ир
кўргин. Ҳусни ҳам, ақли ҳам бебаҳо. Қайнонаси ношукр банда экан, сиғдирмай турмушини
бузди. Битта ўғли бор — оламга татийди. Сан хўп десанг, бўлди, бу ёғини манга қўйиб
бераверасан. Худо хоҳласа, бахтинг очилиб кетади. Кўнглим сезиб турибди, ўртоғингнинг ҳам
бахти очилади. Шу боламнинг боласини би-ир ўпиб кейин ўлсам армонсиз кетардим. Худо «шу
неварангни кўрасан» деб жонимни сақлаб турибди-да...
Рисолат кампир кейинги гапларини йиғламсираб айтди. Қайинсинглисидан гап очилганида
Анвар «Элчинбой катта одамга куёв бўладиган, жувонга эмас, қизга уйланадиган йигит, уни
ерга урманг», деб бир узиб олмоқчи бўлди-ю, онасининг кайфияти бузилганини билиб,
индамади.
Фарзанддан гап очилса, Анварнинг ҳам юраги сиқилади. Дастлаб таниш-нотанишлар «болачақа омонми?» деб сўрашганида ўнғайсизланиб юрди. Фарзандсизлик катта гуноҳдек туюлди.
Шунда хотинининг гапига кириб даволанмоқчи ҳам бўлди. Кейинчалик бола боқиб олишга
розилик ҳам берай деди. Аммо ён-атрофдаги разилликларга дуч келавергач «шу азобларга
гирифтор қилиш учун бола кўраманми», деб қайсарлик қилди. Аста-секин «бола-чақа
омонми?» деган сўроққа бош ирғаб қўяр, кайфияти яхши бўлса «юришибди дўмбиллаб»,
дерди. «Болалардан нечта бўлди?» деб сўраб қолинса «қайси хотиндан?» деб ҳазилга
бурворадиган бўлди. Фақатгина онаси гапир-ганда юраги сиқилади. Унга «умид қилманг», дея
олмайди. Гўё умид узилса, жони ҳам узиладиган- дай туюлади — «майли, умид билан
юраверсинлар...»Анвар онасини қўлтиқлаб, ҳовлига олиб чиқди.
— Мани судрамай қўйворавер, йўлни ўзим топаман, — деди кампир. — Ўртоғингни ёлғизлатма.
Кўнглини кўтар, бояқишнинг. Бир амаллаб қайинсинглингни кўрсат. Қудаларимни ўзим
кўндираман. Қамалган бўлсаям яхши бола. — Кампир шундай деб кўзи очиқ одамдай ўзи юриб
кетди. Анвар онаси уйга киргунча изидан қараб турди. Рисолат кампир остона ҳатлаб ўтиб
орқасига ўгирилди:
— Нимага қоққан қозиқдай турибсан, кир ичкарига!
Анвар буйруққа итоат этиб, уй томон қадам босганида қўнғироқ жиринглади. Уч тавақали
дарвозанинг ўрта қаноти очиқ эди. Анвар қўл қовуштириб турган қўшнисини кўриб, чеҳраси
очилди.
— Э, келсинлар, Ҳожиқори ака, — деб пешвоз чиқди.
Рисолат кампир меҳмоннинг овозини эшитиб, уйи эшигини очиб, ўша ерда туриб сўрашди-да:
— Мошинангиз топилдими, қори болам? — деди.
— Топилди, холажон, Худога шукр, топилди.
— Яхшиликка буюрсин. Ҳалолга келган нарса йўқолмайди. Қани, киринглар, Анваржон, бошла
уйга.
Элчин Собитхон қорини аввал кўрмаган, у ҳақда эшитмаган ҳам эди. Шунинг учун «ким экан бу
мулла, нима қилиб ивирсиб юрибди?» деб ўйлади. Қорининг маънодор кўзлари унга киборлик
билан боққандай туюлди. Собитхон қори қисқагина дуо ўқигач, Анвардан ҳол-аҳвол сўради.
— Кўчада мулла Ҳабибхон акани иттифоқо учратиб, бу кўнгилхуш хабарни эшитдим. Мавриди
бўлмаса ҳам, йўқлай дедим. Узр, суҳбатларингизга халал бердим. Сизни бир бориб
кўролмадим, бунинг учун ҳам минг бор узр. Аммо ҳар вақт дуоларда жумла дардмандлар
қаторида сизга ҳам шифо тиладим.
— Қуллуқ, тақсир, бу... мошинага нима бўлди?
— Э, нимасини айтасиз. Одамлардан иймон кўтарилса шу-да. Ҳовлидан олиб чиқиб кетишибди.
Ғафлатда қолибмиз. Ўзим юргизолмай гаранг эдим. Қандай миниб кетишди экан, ҳайронман.
— Қайтаришдими ахир?
— Қайтаришди, бинойи юряпти, денг, — қори шундай деб мийиғида кулди.
— Тузатгани олиб кетишган экан-да, а? — деди Анвар ҳазиллашиб.
— Кошки эди, кошки эди, — деди қори жилмайиб, — бу бир ғаламисларнинг иши. Асадбек
деган одамни эшитганмисизлар?
Бу гапни эшитиб Анвар билан Элчин кўз уриштириб олишди. Қори буни сезмай, сўзини давом
эттирди:
— Шу одам денг, маҳалласида масжид солдираётган экан. Имомликка чақиртирди. Бормадим.
Ҳаром пулларга қурилган масжидда намоз ўқиб, охиратимни куйдирмайман, дедим. — Қори
кейинги гапларни ғурур оҳангида айтиб «боплапманми!» дегандай Анварга қаради. Анвар
суҳбатга қўшилишга улгурмай кутилмаганда Элчин сўз бошлади:
— Чакки қилибсиз, биродар, — деди у.
Собитхон ялт этиб нотаниш мезбонга қаради. «Қори ака», «Ҳожиқори ака», «Домлажон»,
«Тақсирим» деган мурожаатларга кўниккани учун ўзидан икки-уч ёш катта одамнинг
«биродар» дейиши унга эриш туюлди. Элчин ундаги ўзгаришни пайқамай гапини давом
эттирди:
— Пулнинг ҳалол-ҳароми бўлмайди. Ҳар ким ўз билгича топади. Лекин пулни ҳаром-харишга
ҳам, савобга ҳам ишлатиш мумкин. Топган пулига масжид қурдирибди, иморатда нима гуноҳ?
Шу пулларни еб-ичиб, айш-ишратга сарф этса ҳам бўларди-ку?
— Сизнинг қаричингиз билан ўлчанса шундайдир. Аммо Аллоҳнинг уйи ҳалол пешона тери
билан топилган пулга қурилмоғи лозим.
— Қайси масжид шундай қурилган? Пешона тери эвазига топилган пул қорин тўйғазишга
етмайди ҳозир, сиз мачит қуришдан гапирасиз. Асадбекдан бекорга гумондор бўласиз. У бунақамайда ишларни ўзига эп билмайди.
— Во ажабо, ўзи ҳам менга шу гапларни айтди. Аммо унга учрашганим ҳамон мошинам
топилди-да?
— Топдириб бергандир.
— Сиз уни танийсизми? Уни жуда авайлаб гапиряпсиз? Пирингиз эмасми, мабодо?
Анвар Элчинга сўз бермаслик мақсадида гапни илиб кетди. Таништирмагани учун узр сўраб,
дўстини таърифлаб берди.
— Элчин сизмисиз? — деди қори маънодор қилиб. — Ашулаларингиз ёдимда. Ҳозир кўп
ҳамкасбларингиз ислом йўлига ўтиб ибрат бўлишяпти.
Элчин бир гапдан қолиб, «ҳа», деб қўя қолса бўларди. Бироқ, «исломга хизмат
қилаётганлар»нинг кимлигини яхши билгани учун ўзини тутиб туролмади:
— Ҳамма номаъқулчиликларни қилиб кўриб, энди мусулмон бўлиб қолишибдими? Нима эди,
ўғри қариса сўфи бўларканми?
— Қаттиқ кетманг, биродар. Гуноҳлари бўлса, Аллоҳ олдида ўзлари жавоб берадилар. Ашула
бошлашларидан аввал «бисмиллоҳир раҳмонир роҳийм» дейишларининг ўзи улуғ савоб.
Элчин бу гапни эшитиб кулиб юборди, бу кулги қорини ғазабга солди. Анвар уларни муросага
келтириш йўлини топа олмай каловланди.
— Кулманг, биродар, гуноҳга ботманг, — деди қори асабий оҳангда.
Элчин кулгидан бирдан тўхтаб, унга жаҳл билан тикилди.
— Қошу кўзингдан аканг айлансин, қачон қўйнингга кираман, қўлимга қачон қўнасан, дейиш
учун ҳам бисмилло айтиш керакми? Сизга шу найрангбозлик ёқадими? Ҳеч бўлмаса динни
найранглардан тозалаб қўйинглар.
Собитхон қори «астағфируллоҳ!» деб пичирлаб, «бу иблиснинг дастёри» билан баҳслашишнинг
фойдасизлигини англади-да, Анварга қаради:
— Чиндан ҳам бемаврид кирибман. Анваржон, менга рухсат, — у рухсатни кутмаёқ, фотиҳага
қўл очди, — барчамизни Аллоҳ таборака ва таоло иймонда ва исломда барқарор этсин,
овмин...
Элчин одоб юзасидан туриб, хайрлашмади, ўтирган ерида бош ирғаб қўя қолди.
— Нимага унга осиласан, арпангни хом ўрганми? — деди Анвар, қорини кузатиб қайтгач.
Элчин қўл силтаб қўйди.
— Ҳаммаси найрангбоз. Қуръонни шариллатиб ўқиб, барчани маҳлиё қилади-ю, бу ёқда
маишатдан бўшамайди. Менга биттаси айтувди: қиёматда имомлардан тутантириқ қилинар
экан. Тушундингми, дўзах оловини ёқиш учун шу имомлар тутантириқ бўларкан. Биринчи
шулар ёнади. Чунки сен билан мен билмай гуноҳ қиламиз. Булар билиб туриб қилишади. Ҳарҳолда мен шу имомингдан кейин ёнаман дўзах ўтида.
— Собитхон сен айтган тоифаданмас, уни бекор ранжитдинг. Илми пухта, бировдан бир танга
таъма қилмайди. Миллат деб жонини беришга тайёр. Бунақалар кам...
— Қўй, ўшанингни, — Элчин шундай деб яна қўл силтади.
— Мана, Асадбек акангнинг илтифотлари билан «тузалиб» чиқдим. Менда нима ишинг бор?
— Сендами?.. Сенда ишим йўқ... Энг муҳим ишим шуки, уйингда тухум босиб ўтир, опоқимга
яхши қара, дуоларини ол. Бошлиғинг билан ўйнашма. Бераётган ваъдаларига ишонма. Ваъда
дегани бир қопқон, сенга ўхшаган лақмаларни осон илинтириш учун ўйлаб топилган. Ҳақиқат
учун курашиш сенинг қўлингдан келмайди. Буни менга қўйиб бер.
— Ҳақиқат учун курашувчи бўлиб олдингми, ҳали? Ҳақиқат бечоранинг куни сенга қолибдими?
Курашганингиз ҳозирги гапларингиз-да, а?
— Пичинг қилишга устасан. Тилингдан заҳар томиб туради. Кўп ўқигансан-у, заррача
уқмагансан. Дунё файласуфларинг ёзиб кетгандай бўлмайди ҳеч қачон. Қайта қуришларига
ҳам ишонма. Бўрилар бир юмалаб қўйга айланишган. Лекин бу қўйлар ўт емайди, гўшт ейди.
Тушундингми! Сенга ўхшаган лақмаларнинг гўштини ейди.Хонзода икки косада мастава кўтариб кирмаганида икки дўстнинг суҳбатидан тутун чиқар эди.
Элчин овқатнинг иссиқлигига қарамай, тез-тез хўриллатиб ичди. Илгари бундай эмас эди.
Қошиқни тоза сочиқда артиб, овқат ичидан тилла қидиргандай обдан аралаштириб совутиб,
эзмаланиб ичарди. Анвар дўстидаги бу ўзгаришни кўриб, «қамоқнинг таъсири-да», деган
хулоса чиқарди.
Элчин Анварнинг имиллаб овқат ейишини кузатиб ўтирди. Коса бўшагач, «зарур ишларим бор,
кейин келаман», деб қўзғалди.
— Тўй қачон? — деди Анвар.
— Яқин қолди. Қамишдан белбоғ тайёрлаб тур.
— Қайинсинглимни кўрасанми?
— Кейин... кейин, бир гап бўлар... — Элчин шундай деб, хайрлашиш учун қўл узатди.
Соғинч ҳислари андак ором олгач, Хонзода уйқуга кетди. Қарийб икки ой қаттиқ каравотда
ёлғиз ётишга кўникиб қолган Анварга икки кишилик юмшоқ каравот торлик қилиб уйқу
бермади. Хотинининг енгил пишиллашини кўрпа-ёстиқ ўзига ютмай, аксинча янада кучлироқ
жаранглатиб Анварнинг қулоғига ургандай бўлаверди. Бутун хона хотинининг нафасига тўлиб
кетгандай, тоза ҳаво қолмагандай туюлди. Ҳолбуки, хона баҳаво, Хонзоданинг енгил
пишиллашига эътибор бермаса ҳам бўларди. Уни безовта этаётган нарсалар аслида булар эмас.
Жиннихонадаги бедор тунлар, қуюн ўрамидай ёпирилиб келувчи хаёлларга банди бўлиш,
учинчи қаватдан келаётган бақириқлар — ҳаёти мазмунини белгилаб қўйгандай, у айнан
шундай яшашга маҳкум этилгандай эди. Анвар бедорлиги ана шу маҳкумлик меваси эканини
англамай, бунга бошқа сабаблар ахтарди. У ён-бу ёнига ағдарилавериш ҳам жонига тегиб,
ўрнидан турди. Жиннихонада бундай кезларда суҳбатлашувчи навбатчи ҳамширалар
бўлишарди. Жимликни пораловчи бақириқлар эшитилиб турарди. Ҳарҳолда тириклик
белгилари мавжуд эди. Уйида эса, наинки ўз уйида, балки бутун маҳаллада осудалик.
Хонзода эрининг турганини билди. Кўзини салгина очиб қараб қўйди-ю, индамади. Бир оздан
кейин яна уйқуга кетди. Унинг пишиллаши тингач, соатнинг чиқиллаши босқондан тушаётган
болғадай жаранглаб миясига урила бошлади.
Анвар ётоқдан меҳмонхонага чиқди. Қанча ўтирганини билмайди. Бир маҳал уйи ёриша
бошлагач, юраги ҳаприқиб ўрнидан туриб кетди. Оппоқ нур юқоридан пояндоз сингари тушиб
оёқлари остида тўхтади. Анвар бу сафар қўрқмади, оёқ-қўллари музламади. Ёқимли овоз
келишини кутди. Овоз ҳаялламади:
— Сен биздан қочиб келдингми?
— Мен... ўз уйимга келдим.
— Ёлғон гапирма. Сен бизга ишонмаяпсан. Ўзингни руҳий хаста деб ҳис қиляпсан. Биз билан
учрашганингни кимга айтсанг ҳам у сени жинни деб ҳисоблайди. Сен яшаётган дунё шундай
тузилган: ҳақиқатга ишонишмайди. Ҳақиқатни айтсанг — жиннига чиқаришади. Фақат бизнинг
сайёрамиздагина ҳақиқат бор — бунга шак келтирма. Сен биздан қочма, сайёрамизга бутунлай
кетишга ҳозирлан.
— Нима қилишим керак?
— Ўзингни жисмонан маҳв этишинг лозим.
— Ўлдиришим керакми?
— Ҳа. Бу бизнинг асосий шартимиз. Юрагинг уришдан тўхтамай туриб, жонингни олиб чиқиб
кетамиз. Сени ерликлар унутишлари лозим. Жисминг маҳв этилмаса, Зурруда жонинг ором
топмайди. Сен учун бошқа йўл йўқ. Бобонг ҳам шу фикрда.
— Бобом? Қайси бобом?
— Ҳозир кўрасан, нурга қадам қўй.
Анвар беихтиёр равишда дераза томон қадам қўйди. Кўкрагидан бир нима узиб олингандайбўлди. Нур унинг руҳини кўз илғамас юлдуз — Зурру сайёраси томон олиб учди. Меҳмонхонада
унинг фақат тошқотган гавдасигина қолган эди. Гўё ҳайкалга айланганини ўзи билмайди. Бир
қанча вақт ўтгач, хотини уйғониб, ундан хавотирланиб, хабар олгани чиқади-ю, бу манзарадан
даҳшатга тушади. Бу ҳақда кейин сўзлаймиз. Ҳозир Анварнинг руҳи изидан боришнинг айни
пайти.
Бу сафар Анварнинг кўз ўнгида бутунлай ўзга манзара пайдо бўлди: чўққиларидан қор
аримаган тоғ. Тоғнинг нақ киндигини ёриб чиққан шаршара. Унинг ёнида тўрт одамнинг қулочи
етмайдиган чинор. Дарахтнинг бахайбат шохлари остида ёғоч сўри. Сўрида Анвардан бир-икки
ёш каттарок йигит китоб ўқиб ўтирибди. Анвар уни қаердадир кўргандай эди — кимгадир
ўхшатди. Кейинроқ, руҳи уйига қайтгач, бир сирни аниқлайди — у ўзига ўхшарди. Бу ҳақда ҳам
сўнгроқ сўз юритамиз. Ҳозир эса... Анвар салом берди. Мўйловли йигит бошини кўтарди:
— Келдингми, болам? — деди у. Анвар ажабланди: «Қанақасига мен унга бола бўлай?»
Мўйловли йигит унинг фикрини ўқигандай жилмайди. — Сен менинг набирамдайсан. Амир
мени осмай, мен бу ерга келиб қолмаганимда, балки сен менинг набирам бўлардинг. Шоакбар
Зуннуний деган одамни эшитганмисан?
Анвар унга яхшироқ тикилди, шундай жадидни эшитган эди. Бухоро амири дорга торттирган
зиё аҳли орасида Шоакбар Зуннуний исмли зотнинг буюк салоҳият эгаси бўлгани ҳақида тарих
китобларида бир қанча сатргина бор. Зуннунийдан на бир мерос, на бир сатр асар қолган. У
ҳақдаги хотиралар ҳам узуқ-юлуқ эди. Анвар қисқа сатрлар орасида улуғ синоат яширинган
бўлиши мумкинлигини ўйлаб кўрмаган экан. Агар ҳозир ўзини Шоакбар Зуннуний деб танитган
мўйловли йигит «мен ҳақимда нималар биласан?» деб сўраб қолса Анвар жавоб бера олмай
изза чекарди. Бахтига, бундай савол берилмади. Зуннуний гапини давом эттирди:
— Ҳадича бувингнинг кўз очиб кўрган эри менман. Биз уч фарзанд кўрдик, аммо улар
пешонамизга сиғмади. Мен осилганимдан сўнг бувинг бобонг Жамолиддинга тегди. Сен хафа
бўлма, тўғрисини айтишга мажбурман. Жамолиддин менга ҳамсоя эди. Ҳатто ҳамфикр эди. Биз
Ватанни ўрус подшоси зулмидан озод этмоқ йўлига жон тиккан эдик. Бухоро тасарруфидаги
ерларда фуқарога зиё бермак истагида юрган онларимизда ҳибсга олиндик. Фақат
Жамолиддин тирик қолди. Англаяпсанми?..
Анварнинг қулоғига ёқимли овоз келди:
— Бу гапларга ишон. Буларнинг барчасига биз гувоҳмиз. Бобонг хоинлик қилиб имонини
сотгач, шўролар хизматига ўтди. Бувингга уйланди. Зуннунийдан қолган қўлёзмаларни бузган
ҳолда таҳрир этиб, шўролар мақсадига мослаб нашр эттирди, шу йўл билан шуҳрат топди.
Оқибатда сохта шуҳрати ўз бошини еди. Ўттиз еттинчи йилда шўролар унинг садоқатли
хизмати учун ҳибсга олиб, туманли юртга юбордилар. Совуқда очлик азобига чидолмай хор
бўлиб ўлди. Онангда унинг хатлари сақланган. Ишонмасанг, ўқиб кўр.
— Сен бобонг билан фахрланиб юрардинг, — деди Зуннуний. — Менда бу ҳисни ўлдириш нияти
йўқ. Жамолиддин қизилга хизмат қилишнинг улуғ хато эканини англаб, бу сафар виждонига
хиёнат этмади. Биродарларини сотмади. Мен ундан рози бўлганман. Сен ҳам уни лаънатлама.
Инсон умри хатолардан иборат. Мунофиқлик ҳеч замон жазосиз қолмайди. Ҳозир тили бошқа,
дили бошқалар даврасида азият чекяпсан. Сен тушкунликка берилма. Халқ фидойиси ниқобида
яшовчилар ҳаётларини азобда якунлайдилар. Оқибатда ниқоблар йиртилгуси, уларнинг асл
қиёфалари кўрингусидир. Халқни ҳеч бир замонда ҳеч бир мунофиқ алдай олмаган. Дунё сохта
фидойиларни кўп кўрган, бундайлар ҳали яна кўп чиқади. Ер юзидаги кураш сира барҳам
топмайди.
— Мен нима қилай, ночорман-ку? — деди Анвар.
— Ночорсан, биламан. Сен менинг ёнимга келасан. Унгача бир иш қиласан: катта тоғангнинг
чордоғида, эски-тускилар орасида кўҳна китоблар, қоғозлар ҳам бор. Қоғозлар — менинг
қўлёзмаларим. Бобонг ҳам, бувинг ҳам уларни сақлашган. Китоблар орасида ўрус
аскарларининг Тошкентдаги жанглари тасвирланган асар бор. Жамолиддин уларни нашрэтишга қўрққан. Уни сен халққа етказ. Мен сенга оқ фотиҳа бераман. Ишларинг ўнгидан
келади. Мана бу китобни ол, сенга йўлдош бўлсин.
Зуннуний ўқиб ўтирган катта китобни Анварга узатди. Китоб Анварнинг қўлига ўтиши билан
бир ёруғлик таратдию кичрайиб, кафтдай бўлиб қолди. Шунда Анвар яна ёқимли овозни
эшитди:
— Биз сени холи қўямиз. Биз билан учрашишни хоҳлаб қолсанг — кўришамиз.
Анвар гапга оғиз жуфтлашга ҳам улгурмади.
— Жоним болам, жон болам, мени қўрқитмагин, Анваржон.
Анвар онасининг овози қаердан келганини дафъатан англамади. Ҳуши ўзига келгач, юзларини
силаётган онасини кўрди-ю аввалига ажабланди. Ёнида турган Хонзодани кўриб, нима воқеа
юз берганини тушунди.
— Ойижон, қўрқманг, хаёлга берилибман, — деди вазиятни юмшатиш учун.
— Вой, болам-ей, хаёлинг ҳам бор бўлсин-а, кимлар билан гаплашдинг? — деди Рисолат
кампир, ўғлини қучоғидан бўшатмай.
— Нима дедим?
— Гапларингга тушуниб бўлмайди, бир нарсалар деб ғўлдирадинг-а, болам. Сени бир ўқиб
юбориш керак. Инсу жинслар тинчлик бермаётганга ўхшайди.
— Ойи, ўтириб олинглар, — деди Хонзода, синиқ овоз билан.
Она-бола диванга ёнма-ён ўтиришди. Рисолат кампир, ўғлининг юзини силаб, елкаларини
уқалаган бўлди.
— Ойи, Шоакбар Зуннуний деган одамни эшитганмисиз? — деб сўради Анвар, онасининг
қўлларини ушлаб.
— Зуннунийми? Адам раҳматлининг шунақа ўртоқлари бўлган экан. Ўлиб кетган бўлса ҳам адам
раҳматлининг бошларига бало ёғдирди. Халқ душмани бўлган экан-да, бояқиш.
— Бувим Зуннунийни гапирармидилар?
— Ҳа, энди гапирган бўлсалар гапиргандирлар, эсимда турибди, дейсанми?
— Бувимнинг биринчи эрлари Зуннуниймиди?
— Вой, худойим, сан буни қаёқданам била қолдинг? Санга айтувдимми?
Анвар кўрган-ешитганларини айтса онасининг эси оғиб қолиши мумкинлигини билиб,
«болалигимда айтувдингиз, шу эсимга тушиб қолди», деди. Рисолат кампир ўғлининг косасидан
чиққудай бўлиб катта-катта очилиб турган кўзларини кўрмайди. Аммо Анварнинг баданида
сўниб улгурмаган енгил титроқдан аҳволини яхши билиб ўтирарди.
Хонзода эса эрининг кўзларидан нигоҳини узмай қўрқувдан титрайди, хаёлида бир фикр чарх
уради — «ҳали яхши тузалмаган эканлар».
— Ойи, бувамни қамаб, қайси томонга олиб кетишган?
— Айтганман-ку, Туман деган жойга. Офтобнинг кўринишидан кўринмаслиги кўп, Худонинг
қарғиши теккан жойлар экан.
— Ҳа... Тюменми?.. Хат ёзармидилар, хатлари борми?
— Бор.
— Нима учун менга кўрсатмагансиз?
— Сенга керакмиди? Ман қаёқдан билай, ўзинг сўрамаган бўлсанг...
— Ойи, дамингизни олинг. Менам озгина ухлай.
— Ҳа, шунақа қилгин, болажоним. Хонзодахон, болам, сиз Робияхонга айтиб қўйинг, Собитхон
манга бир кўриниш берсин.
— Ойи, керакмас, — деди Анвар, онасининг муддаосини фаҳмлаб.
— Сан жимгина ўтиравур. Мани ишимга аралашма. Нима қилишни ўзим биламан. Ўжарлик
қилмай, нафаси ўткир домлага ўқитворганимда шунча вақт баннисада ётмасидинг. Шу
замоннинг дўхтирларига ишониб бўларканми, ҳаммаси порага ўқиган. Қараб тур, отдай бўлиб
кетмасанг, нима десанг де.
Рисолат кампир ўрнидан турди-да, ўнг қўлини олдинга чўзиб эшик томон юрди.
Хонзода қайнонасини кузатиб келганида Анвар жойидан жилмай ўтирган эди. Хонзода эрининг
ёнидан жой олиб, елкасидан аста қучди.
— Қўрқиб кетдингизми? — деди Анвар. Хонзода жавоб бермай елкасига юзини қўйди. —
Қўрқманг, бу касаллик эмас. Мен ҳам аввалига руҳим шикастланибди, деб қўрқувдим. Нима
бўлганини билдингизми?
— Дераза олдида қотиб туравердингиз. Чақирсам ҳам эшитмадингиз. Кейин... қўрқиб... ойимни
чақириб келдим. Ойим келганларида қўлингиздан олов чиқиб кетгандай бўлди. Яхшиям ойим
кўрмадилар. Бўлмаса юраклари ёрилиб кетарди.
Анвар хотинини қучиб, эркалаган бўлди:
— Сиз сира қўрқманг. Мен жинни эмасман. Нима бўлганини сизга кейин айтаман. Ҳозир
айтганим билан, ишонмайсиз. Тонг отса тоғамникига бориб келаман. Агар рост бўлса...
— Нимани айтяпсиз?
— Кейин...

Асабдек бир туш кўрди: ўзи мозорда турган эмиш. Ўркач-ўркач қабрлар оқ туяларга айланиб,
карвон бўлиб тизилиб кетаётганмиш. Оқ туялар кўзида ёш бор эмиш, туялар қабристонни тарк
этгач, бўрон турганмиш. Қуюн дўмпайиб турган қабрларни худди қозон қопқоғидай очиб,
мурдаларни суғуриб олиб, қиёматни бошлаб юборганмиш. Мурдалар тўзиган хазон сингари
Асадбек атрофида чарх урармиш...
— Адаси... Адаси...
Шу ерга келганда Манзура уни елкасидан аста силкиб уйғотди.
— Вой, ёмон туш кўрдингиз-а, астағфируллоҳ денг.
Асадбек хотинининг гапини икки қилмай, ичида тавба деди. Манзура унинг пешонасидаги
терни кафти билан артди. Асадбек қўрқинчли тушларни кўп кўрарди — дам уни бўғизлашарди,
дам осишарди... Баъзан босинқираб, дод деб ўйғонарди, дам қўрқувдан терлаб, типирчилаб
қолганида хотини уйғотарди. Бугунги туши, аввалгиларига солиштирилганда, унча даҳшатли
эмас. Оқ туялар тизилиб кетишди. Қабристон жунбушга келди... Асадбек кўрган тушини
хотинига айтди.
— Вой ўлмасам, — деди Манзура, пастки лабини тишлаб, — туялар чиқиб кетишдими?
— Чиқиб кетди. Ҳа, ёмонми? — деди Асадбек соддалик билан.
Манзура эри учун таъбирчи бўлиб қолган эди. Туш йўйиш унга она мерос. Фариштадай оқ
кўнгил бу аёлга қўшнилар ўз сирларини ишонишарди. Манзура кичкиналигида онаси ёнида
ўтириб, кўп тушларнинг таъбирини билиб олган. Янги турмуш қурган кезлари, бир куни
Асадбек ярим кечада уйига қайтса, чироқ ёниқ, эшик очиқ, хотини уй ичида ўртага жойнамоз
солиб устида мудраб ўтирибди. Асадбек «Ярим кечада ҳам намоз ўқийдими», деб ҳайрон
бўлди-ю, хотинига бу ҳақда гапирмади. Бу ҳол яна уч-тўрт такрорлангач, сўради. Манзура
сабабини қўрқа-писа айтди: қиморбозлар хотинларини ҳам тикиб, ютқизиб қўйишсаю даъвогар
кирганида хотин жойнамоз устида ўтирган бўлса тегмас эканлар... Ўшандан бери Асадбек
«унча-бунчага ақли етар экан», деб ирим-сиримга оид масалаларда уни гапга тутиб турадиган
бўлди. Биринчи марта босинқираб уйғонганида Манзуранинг қистови билан кўрган тушини
айтди. «Илонлар ичида қолган бўлсангиз, бойиб кетар эканмиз», деди Манзура. Асадбек бу
гапга ишонмаган эди. Бир ҳафтадан сўнг қўлига катта пул тушгач, хотинига тан берди. Шу-шу
ғалатироқ туш кўрса, дарров хотинига маълум қилади.
— Ҳа, ёмонми? — деб қайта сўради Асадбек, хотинининг жим қолганидан ажабланиб.— Ёмонмас-ку... мозоримиздан авлиёлар кетиб қолишибди. Одамлардан иймон
кўтарилганигамикин...
— Ҳе... тентак, шуми топган гапинг. Нима экан, дебман.
Асадбек шундай деб ёнбошига ўгирилди. Манзура ўйга толиб, анчагина қимирламай ўтирди.
Тонг нафаси келиб қолгани учун қайта ётмай, ўрнидан туриб кетди.
Асадбек ўзига тегишли гап бўлганида, айтайлик, «душманларингиз бош кўтарар экан, сиздан
авлиёлар юз ўгирибди», дейилганда бошқача ҳолатга тушарди, ёнбошига ўгирилиб
ётавермасди. Авлиёларнинг мозорни ташлаб чиқиб кетишлари унга аҳамиятсиз туюлди. Ҳатто
ишонмади ҳам. Болалигида ажиналар ҳақида ҳикоя эшитиб, тунлари овлоқ кўчаларда, мозор
яқинида юришга қўрқарди. Кейинроқ қўрқув деган нарса чекинди. Ажиналар эртаклардаги
каби яширин ҳолда иш олиб боришни бас қилиб, одамлар қиёфасига кириб куппа-кундуз куни
очиқ иш юритишга ўтгач, тунлар ҳам осойишта бўлиб, овлоқлар ҳам даҳшатли кўринишни
йўқотди. Энди кундуздан, одамлардан қўрққулик эди.
Асадбек туш таъбирига аҳамият бермай ёнбошга ўгирилиб ётгани билан ухлолмади. Хотинидан
сўнг у ҳам ўрнидан туриб, ювинди. Асадбек ҳовлида кўрингани заҳоти болохонада ҳам
жонланиш сезилди.
Манзуранинг «Биз билан чой ичмайсизми?» деган гапига қисқагина «ичаверинглар» деб
дарвозахона томон юрди. Машинага етиб улгурмай тепадан Жамшид тушиб, салом берди.
— Ҳа, шу ердамидинг? — деди Асадбек, саломга алик олгач. Жамшид сўққабош бўлгани
сабабли қаерда тунаш унинг учун аҳамиятсиз эди. Маишатга бормаса шу болохонада соқчи
йигитлар билан қолаверар, Асадбек унинг бу одатига кўниккан эди. Жамшиднинг тақдири ўзига
бир оз ўхшаб кетгани учун Асадбек уни яхши кўрар, икки қанотига қандай суянса, бунга ҳам
шундай ишонарди.
Жамшид оилада ёлғиз ўғил бўлса-да, эркалатиш, талтайтиш нималигини билмай ўсди.
Отасининг пул тўла ҳамёни ҳуда-беҳудага очилавермас эди. Жамшид истамаса ҳам турли
тўгаракларга боришга мажбур эди. Ҳатто скрипка чалишни ўргатиш мақсадида бир чолғучи йил
давомида тер тўкди. У бечора «болада қобилият йўқ» деёлмайди, чунки хизмат ҳақини олиб
турибди. Жамшиднинг «ўрганолмаяпман» деган гапига ота-она ишонмайди. Хуллас, ўсмирлик
кўчасига киргунича ҳайкалтарошлик, радиотехника сингари соҳаларда ҳам қобилияти синаб
кўрилди. Мактабни битирганида ҳамён бир кавланди. Ўртада турган одам пулдан кўпроқ
ўмариб қолиб, домлаларга камроқ етиб бордими, ҳарҳолда бир имтиҳонида қоқилиб, кечки
ўқишга аранг тўғрилашди. Бола бевош бўлиб кетмасин, деб отаси уни ўзи ишлайдиган идорага
югурдак қилиб жойлаштирди. Идорада чарос кўзлари ўйнаб турувчи бир қиз ҳам ишларди.
Унга қараб туриб чигиртка бир юмалаб шу қизга айланиб қолган ё бу қиз бир йилдан бери оч
ўтиради, деб ўйлаш мумкин эди. Кунда ўзгартирилувчи сара кўйлаклар ёғоч илгичга илиб
қўйилганга ўхшарди. Ана шу озғин баданда бўлиқ кўкрак қайдан пайдо бўлгани Яратганга ҳам
қоронғу бўлса керак. Хуллас, шу қиз ўзидан олти ёшгина кичик бўлган, пишиқ гавдали,
жингалик сочли, истараси иссиқ Жамшидни яхши кўриб қолди! Илмоқли гаплар, ширин
жилмайишлар... айтаман десак, гап кўп. Яхшиси, воқеа баёнини мухтасар этиб, дебочадан
хотимага ўтиб қўя қолайлик: йигит қизни қаттиқ севиб қолса девонаваш бўлиб юраверади, йўл
пойлайди, дунёни оҳларга тўлдиради. Аммо қизнинг севгисидан, айниқса унда маккорлик ўти
бўлса, қўрққулик экан. Бир куни идорада иш тугаб, ҳамма тарқагач, қиз «чой ичиш»
баҳонасида Жамшидни олиб қолди. Эшик ичкаридан беркитилди. Лаблар бирлашди. Асосий
ишга бир баҳя қолганида Жамшиднинг миясига бир нарса урилгандай фикри равшанлашиб,
ўзини тортди. Ташаббусни бошлаб берган қиз шармандалигини яшириш учун йиғлади, севги
ўтида қовурилиб кетганини айтиб нола қилди. Жамшид кетмоқчи бўлганида «ўзимни
ўлдираман», деди. Жамшид бу гапларга ишонмай «ўлдирсангиз ўлдираверинг», дедию, чиқдикетди.
Кечаси ўқишдан қайтса, уйида милисалар ўтиришибди. Қизнинг зўрланганини, қиз номусгачидолмай ўзини учинчи қаватдан ташлаганини милисалардан эшитиб,
«ҳазиллашяпсизларми?» деди. Милисаларнинг ҳазиллашмаслигини бу гўдак ўшанда билмас
эди. Қўлларини қайириб олиб кетдилар, онаси фарёд уриб қолаверди.
Ўртага номус тикилган эди. Бир томон тўрт йил бурун поймол бўлган қизлик номуси, иккинчи
томон беғубор йигитлик номуси учун олишишарди. Қизнинг ҳомий опажони Жамшиднинг
отасидан кучлилик қилди. Учинчи қаватдан йўғон тахтани ташлаб юборсангиз майдаланади,
аммо қуруқ суякдан иборат бу қиз ўзини ерга отибди-ю, бирон ери синмабди-я, деб ажабланиш
ортиқча эди. Қизнинг сув қувурига осилиб пастроққа тушиб, кейин ахлат уюми устига ўзини
отганини ким исботлаб бера оларди? Жамшиднинг отаси ёллаган оқловчи «юқоридан давления
кучли бўвотти», деб олган пулига яраша иш қилмади. Хуллас, Жамшид беш йилгина сайр
қилиб келадиган бўлди, қиз эса шарманда эмас, жабр чеккан маъсума сифатида ўзини оқлаб
олди.
Жамшиднинг онаси хаста эди. Табиблар «туғсанг— ўласан» дейишига қарамай, турмушга
чиққан, «ўлсам ҳам туғиб ўлай», деб уларга қулоқ осмаган эди. Унинг юраги тўлғоқ азобига
чидади-ю, аммо номус азобига чидамади. Суддан сўнг Жамшид қўлига кишан урилиб,
деразасиз хунук машинага чиқарилаётганда «Болам!» деб бир оҳ уриб, ҳушидан кетганича
ўзига келмади.
Икки йил конда ишлагач, айбсиз экани бирданига аён бўлиб қолиб уйига қайтди. У туҳмат
азобидан азият чекмас эди. Қамоқда одамларнинг гап-сўзларини эшитавериб дунё ўзи шунақа
экан, деган хулосага келганди. Жамшид онасининг ўлимидан эзиларди. Ўқишни ҳам, ишни ҳам
ташлаб бир йил бекор юрди. У отасининг бир иш юзасидан Маҳмуд Эсонов — Чувринди билан
танишиб қолганини, Маҳмуд орқали Асадбекка арз этгани оқибатида «оқланиб» чиққанини
билмас эди. Буни кейинроқ Чувринди хизматига ўтганидан кейин билди. Отаси «ўғлимнинг
бошини икки қилай», деб кўп уринди, аммо Жамшид кўнмади. Охири отасининг ўзи уйланиб,
Жамшид тўла озодликка чиқди. Унинг истаган ерларда ётиб юриши шундан.
Жамшид машинага чаққон ўтириб, моторни ўт олдирди. Тепадаги йигитлардан бири дарвозани
очди-да, кўчага чиқиб турди.
— Акаларингга хабар қилдингми? — деди Асадбек машинага ўтиргач. — Депутатни
чақиришсин.
Жамшид мотор қизишини кутмай, машинани юргизди. Кўчадаги йигит ёнида тўхтаб, ойнакни
туширди-да, Бек акасининг топшириғини айтди.
Асадбек шаҳар марказидаги қароргоҳига етиб боргунича Чувринди билан Кесакполвон ҳам
йўлга чиққан, барвақт безовта қилинган депутат Орзубек Болтаев эса шошилганича
кийинарди. Қароргоҳнинг хилват хоналарида туни билан давом этган маишат тугаган, қизлар
ҳам кетиб улгуришган эди.
Болохонадаги йигитлар қароргоҳга ҳам хабар берганлари учун Бўтқа эшик олдида қўл
қовуштириб турарди.
Асадбек ичкари кириб бир пиёладан қайноқ қаҳва ичгунича қанотлари етиб келишди. Тонгги
ёки тунги йўқловлар уларни ажаблантирмас, шу сабабли «нима гап, тинчликми?» деган сўроқ
улар учун ортиқча эди. Асадбек улардан ҳеч маҳал ҳол-аҳвол сўрамасди. Икки оёқда
юрибсанми — бас, аҳволинг яхши, дерди. Шунинг баробарида бировнинг ҳол сўрашини ҳам
ёқтирмас эди. Тоби қочиб қолган кезлари унинг одатини билмаган одам: «Тузукмисиз?» деб
сўраса, «Ҳа, ўлишим керакмиди?» деган ширин жавобни эшитарди.
Улар ана шундай ортиқча манзиратсиз яшашга ўрганишган, бугунги учрашув аввалгиларидан
фарқ этмас эди. Аъёнлар бекнинг сўз бошлашини кутиб ўтиришди.
— Ҳайдар, Шилимшиқ келдими? — деди Асадбек, Кесакполвонга қараб.
— Ҳа, келди, ўзида йўқ хурсанд. Мошина тўғрилаб бердим. Таксичилик қилиб юра турсин.
— Отарчига қандай маълум қиласан?
— Бу ёғи пишган, — Кесакполвон шундай деб пинжагининг ич чўнтагидан тўртта фотосуратчиқариб, Асадбекка узатди. Суратда Шилимшиқнинг Ноила билан айш-ишрати акс этган эди.
— Худди ўзидай қилиб ишлаган, қалбакилигини икки дунёда ҳам сезмайди, — деди
Кесакполвон, Асадбекнинг тикилиб қолганини кўриб.
— Сезиб қолса-чи?
— Унда гувоҳ топамиз.
— Ишинг хом. Маҳмуд, пухтароқ ўйлаб қўйларинг.
Шу пайт эшик очилиб, Бўтқа кўринди-да, депутат келганини маълум қилди. Ноиланинг
қотилини Элчинга қандай топшириш хусусида яна бир оз кенгашиб олингач, депутатнинг
киришига рухсат берилди.
Депутат узун бўйли, бадқовоқ, эллик ёшлардаги киши эди. Уни кўрган одам қовоқларни
кўтариб, инсон кепатасида сақлаб турувчи устунчалар тушиб кетгану шу хунук кўринишга
келиб қолган, деб ўйлаши мумкин эди. Гарчи асл исми Орзубек бўлса-да, Асадбекларнинг
даврасида оддийгина қилиб «депутат» деб юритиларди. Шу ҳам тузук, чунки унинг ҳуснини
қўятурайлик, совуққина тўнғиллаб гапиришини эшитган кимса «Орзуга ҳам қасам ичирворибди,
даюснинг боласи», дейиши табиий. Депутат — Маҳмуднинг топилдиғи. Халойиқ бир-икки
тўлғониб, намойишга чиққанида уни олдинги сафда кўриб меҳри тушиб қолган эди. Маҳмуд
депутатни сўздан қайтмас, мард, оқил одам сифатида қабул қилиб, унга холисанилло ёрдам
бермоқчи эди. Асадбек у билан дастлаб кўришганидаёқ «бу қоронғу башарада ақл
кўринмаяпти-ку?» деди. Кейин суҳбатлаша туриб тил билан дил ўртасида анча фарқ борлигини
фаҳмлаб, ёрдам беришга кўнди. Замон чайқалиб турган пайтда шунақа одамлар ҳам керак, деб
ўйлади.
Ишга Асадбек аралашганидан сўнг бўлажак депутатнинг мухолифлари ўз-ўзидан четга чиқиб,
Орзубек сайлов чиғириғидан битта ҳам туки тўкилмай ўтди. Депутат Асадбеклар учун тирик
товон эди. Асадбек кўпинча уни «боқиб олган етим тойлоғим» деб мазах қиларди. Чунки халқ
деб жон куйдириб юрган бу одамнинг эгилиб ишлашга тоқати йўқ, ўзини, болаларини, ҳатто
ўзидан тўрт ёш катта яҳудий хотинининг олдинги эридан орттирган икки ўғлини, кети
узилмайдиган меҳмонларини шулар боқиши лозим эди. Хориж сафарига чиқса, совға-саломлар
ҳам Асадбеклар бўйнида. Унга сарфланаётган пул Асадбек учун арзимас бўлса-да, кейинги
пайтда малол келиб, ғашлана бошлаган эди. Депутат ўзининг қудратли одам эканига ишона
бориб, Асадбекларни майда киссавурлар ўрнида кўраётгандай эди. Асадбек бу бадқовоқнинг
кўзларини мошдай очиб қўяй, деб юрганида Элчин келиб қолди. Қани, халқим деб кўкракка
ураётган бу зот ноҳақ азият чекиб келган шу халқ боласига қайишармикан?
Бадқовоқ депутат кириб ғўдранди. Нима деганини энг зийрак қулоқ ҳам ажратиб беролмаса-да,
салом берганини тахмин қилиш мумкин эди. Ўтирганлар бундай саломлашишга ўрганиб
қолишгани учун бош ирғаб алик олишди. Депутат Асадбек рўпарасидаги бўш ўриндиққа
ўтирди.
— Аҳволлар қалай? — деди Асадбек.
— Яхши. Дунёнинг айрим мамлакатларида...
— Дунёни қўйинг. Телевизорни биз ҳам кўриб ётибмиз. Уйдан гапиринг. Бола-чақа омонми?
Жуҳуд хотинингиз мусулмон бўлаётган эмишми?
— Ҳа, муслима бўлади, намоз ўқияпти.
— Ақлли одамсиз-да! Девор бўлмаса кўчани ҳам кўраверсангиз керак? — Асадбекнинг пичинги
жавобсиз қолди. — Қизингиз ҳам намозхондир?
— Энди ўрганяпти.
Асадбек ўзаро суҳбатларда оилани сира эсламасди. Шу сабабли Орзубек кўнглида хавотир
уйғонди.
— Қизингизнинг бўйи етиб қолибди, деб эшитдим. Йигирмага кирганми?
— Ўн тўққизда.
— Айни турмуш қурадиган пайти экан. Сиз халқпарвар одамсиз. Халқнинг азият чеккан бирболаси бор, шуни куёв қилинг, қизингизга мана биз совчимиз.
— Қизим ёш, ўқийди, узатиш ниятимиз йўқ.
— Биродар, Бек акангиз сўраяптилар, а? — деди Кесакполвон, «Бек акангиз» деган сўзга урғу
бериб. Учтагина сўздан олам жаҳон маъно уқиш мумкин эди: «Бек акангиз унча-бунча
одамнинг орасига тушмайдилар. Қизим бахтли бўлсин, десанг раъйини қайтарма», ёинки
«Сенга шунчалик яхшилик қилган одамга терс гапириб пушаймон ема», ёинки «Яхшилик билан
бермасанг, қизинг қўлма-қўл бўлиб кетиши ҳам мумкин, а?!» Орзубек Кесакполвоннинг
сўзларидан учинчи маънони уқиб, жони халқумига келиб қолгандай бўлди. Ҳамиша қовоғини
уюб юргани учун вужудида уйғонган ғазаб ўтининг алангаси юзларида сезилмади. Бошқа
одамлардай қизармади, бўғриқмади, лаблари учмади. Сиртга чиқиш ҳуқуқидан маҳрум аланга
уни ичдан кемирарди. Бу ҳаромхўрларга (ҳаромхўрларга ҳамтовоқ экани хаёлига келмади) дуч
келган кунини лаънатлайди (улардан кўраётган фойдасини ҳисобга олмайди). Эртага катта
амаллар шоҳсупасига кўтарилиши мумкин бўлган одамга (кимнинг зўри билан кўтарилар
экан?) бу хилда безбетларча (!) муомала қилишларидан бир ғазабланса, ўзининг бу олчоқлар
(!) олдида ночор ўтиришидан ўн ғазабланди. Мажлисда оташин нутқлар ирод этувчи, ҳатто зўр
нотиқларни ҳам саросимага солиб қўювчи халқ фидойиси қай- да-ю, учта муттаҳам (!)га
гапини айтолмай мум тишлаб ўтирувчи ночор одам қайда! Нимадир дейиши керак эди,
қурбақани боссанг вақ дейди, ҳарҳолда у қурбақадан минг чандон улуғроқ бир одам,
вақиллаганда ҳам тузукроқ вақиллаши керак.
— Бек ака, умр савдосига бунақанги аралашиш ярамайди. Биз ҳуқуқий жамият тузмоқчимиз.
Мана, ўзингизнинг қизингиз бор...
Орзубек «қизингиз тақдирига биров хўжайинлик қилиши яхшими?» демоқчи эди. Аммо
«берди»сини айтиб улгурмади. «Қизингиз бор...» деган гапни Асадбек «ўша одамга ўз
қизингизни беринг», деб тушуниб ғазаб билан ўшқирди:
— Менга қара, ў, сўтак! Сен бу ерда масала сўқима. Уйингга бориб жуҳуд хотининг билан
маслаҳатлаш. Жуҳуд хотинлар ақлли бўлишади. Эртага эрталаб ё ҳа, дейсан, ё йўқ, дейсан!
Бор, жўна, турқингни кўрсатма!
Асадбек аччиқланган маҳалда Чувринди орага тушиб вазиятни юмшатишга уринарди. Ҳозир
бунга эҳтиёж сезмади. Асадбекнинг қизини тилга олиб кечирилмас хато қилган депутат шусиз
ҳам осон қутулаётган эди. Элликни қоралаётган одам ёш бола ҳолига тушиб, индамай чиқиб
кетди.
— Вой, хунаса-е, — деди Кесакполвон, депутат чиқиб кетгач.
— Ўчир, — деди Асадбек. — Ўзинг жа талтайтириб юбординг. Ўзбек хотинини қўйиб, жуҳудга
уйланган одамдан яхшилик чиқармиди? Дошқозонда сув қайнатиб ўшанга ташлаш керак буни.
Эшик очилиб, яна Бўтқанинг башараси кўринди.
— Бек ака, амакингиз мозорда юрганмишлар.
— Қайси мозорда, ким чиқариб юборибди?
— Катталар кўмиладиган ерда эмиш. Ким чиқарганини билмадим, — Бўтқа шундай деб изига
қайтиб, эшикни ёпди.
Асадбек савол назари билан Чувриндига қаради. Маҳмуд унинг мақсадини англаб, телефон
гўшагини кўтариб, рақам терди. Жавоб бўлгач, салом-аликсиз сўроққа тутди:
— Зинатулинни нимага чиқардингиз?
Жавобга бир оз қулоқ тутиб, гўшакни жойига қўйди.
— Қизи келиб бир кунга рухсат олган экан. Отарчи сизнинг номингиздан бориб, ошнасини
чиқартирибди.
— Ким экан, ошнаси, аниқла. — Асадбек шундай деб ўрнидан турди. Аъёнлар унга эргашишди.
Зинатулинни улар Асадбекнинг «ўгай амакиси» сифатида билишарди. Жиннихонанинг учинчи
қаватида сақланувчи ўгай амакисидан Асадбек тез-тез хабар олиб турарди. Бу одам ҳақида ҳеч
ким ҳеч нарса билмас эди. Қирқ тўққизинчи йилнинг ўттиз биринчи декабрида уйларигабостириб кирган, сандиқни титган, танча устига ўтирганича папирос тутатган, «сенинг отанг
ҳам душман», деган новчанинг Зинатуллин эканини Асадбек улғайгач аниқлади. Отасини олиб
кетганлар фақат ижрочилар экани, тўғон бошидагилар эса бошқалар экани уни қизиқтирмас
эди. Бири новча, бири паст бўйли икки одам суврати кўз олдига муҳрланиб қолган, ётса ҳам,
турса ҳам улардан ўч олишни ўйларди. Кесакполвон билан бирга бўлиб, сал қаддини тутиб
олгач, топганини сарф қилса-да, ўша икки кишини аниқлади. Паст бўйлини излаб кўп
шаҳарларда бўлди. Ниҳоят топди. Аммо ўшанда бир хомлик қилди. Кесакполвоннинг гапига
кириб, ўша ерлик ўғрибошлардан бирига маслаҳат солди.
— У чиндан ҳам ифлос одам, — деди ўғрибоши. — Миллатимизга иснод келтирган. Лекин биз
миллатимиз вакилини хафа қилдириб қўймаймиз.
Чиндан ҳам хафа қилдиришмади. Авайлаб асрашди. Ўшандан кейин Асадбек яна икки марта
борди. Ўлжага яқинлашаман, деганида ўғрибошининг йигитларига дуч келаверди. Шундан
сўнг етти йил кутди. Ўғрибоши қўлга олинганини билиб учинчи марта борди. Тўй устидан
чиқди. Икки қаватли уй, ҳовли гавжум эди. Ўлжаси, тепакал, думалоқдан келган одам
Асадбекни танимасди. «Ў, Ўзбекистон менинг юртим, у ерда қадрдонларим кўп!» деб қувониб
кутиб олди. Тўй қизиган пайтда у меҳмонларнинг муҳим гапини эшитиш учун хонасига
бошлади. Ҳовлида хушчақчақлик авжида, бағоят шинам безатилган бу хонада эса 1950 йил
биринчи январдаги ҳукм ижро этиларди. Асадбек бундай қулай фурсат бошқа насиб
этмаслигини билиб шошиларди. У қамоққа тушганлар қандай азобларга гирифтор
қилинганларини эшитган, ҳисоб-китоб чоғида бу қийноқларни қўллашни ният қилган эди. Вақт
зиқлигидан афсусланди, аммо армонда қайтмади: сигарет чўғини пешонасига босиб туриб қирқ
тўққизинчи йил ўттиз биринчи декабрдаги воқеани айтди, ётқизиб қўйиб тумруғини оёғи билан
эзди... Маҳбуслар азобга чидолмай бақирардилар, бу эса оғзига латта тиқилгани учун, бундан
маҳрум эди. Уни оёғидан осиб, билак томирларини қирқиб ташладилар.
Тўй эгасининг йўқолгани маълум бўлиб, қидир-қидир бошланганида Асадбек кира қилган
машина Еревандан чиқиб, Боку сари учиб борарди. Нодон, гўл ўзбекларни катта пулга
туширганидан хурсанд бўлган ҳайдовчи эса ўзича хиргойи қиларди.
Асадбек Зинатулинни ҳам ўша кезларда топган бўлса-да, унга ўлимни раво кўрмади. «Ўгай
амаким», деб унга «меҳрибонлик» қилди. Зинатулин дорга эмас, жиннихонага маҳкум эди.
Шубҳасиз, у ўзининг «меҳрибон ўгай жияни» борлигидан бехабар эди. Жамиятга сидқидилдан
хизмат қилганман, деб байрам кунлари нишонлари тақилган қора костюмини кийиб, тантанали
мажлисларда виқор тўкиб ўтирувчи, ёш авлодга қарата оташин нутқлар сўзловчи бу одам
ўзини дастлаб жиннихонада кўрганида ғоят ажабланди. «Болаларим бемеҳр чиқди, оқибатда
қариялар уйига топширишади», деб ўйларди. Ҳали куч-қувватдан кетмай туриб жиннихонага
олиб кетишлари сабабини билмай ақлдан оза бошлади. Учинчи қаватга «кўтарилиш» учун кўп
фурсат талаб этилмади.
Асадбекнинг ўша «ўгай амакиси» энди жиннихонадан чиқиб, мозорда юрганмиш. Бу Асадбек
учун кутилмаган ҳол эди. Шу сабабли мозорга шошилди.
Ойнакчи довул туриб шаҳардаги барча дераза ойнакларининг синишини орзу қилиб яшаркан.
Гўрков ўлим кўп бўлишини истамаса ҳам, мозорга одам кириб келса кўнгли қувонади. Чунки
одам мозорга бекорга келмайди. Ё майит учун қабр қазишни илтимос қилади, ё марҳумлар
руҳига Қуръон ўқитиб, тўрт-беш сўм ташлаб кетади.
Иссиқ ҳужрада худойи ошни еб, чойхўрлик қилиб ўтирган гўрковлар изма-из келиб тўхтаган
икки «Жигули»ни кўриб, ташқарига умид билан қарашди. Анчадан бери шу атрофда ивирсиб
юрган бошяланг йигит биринчи машинадан тушган уч одамга бир нима дегач, улар ҳужра
томонга қараб ҳам қўймай, катталар кўмилган, ҳайкалчалар тизилиб турган томонга қараб
юришди. Гўрковларнинг каттаси «булар текширувчилармасмикин» деган хавотирда эшикниочиб, ташқарига қадам қўйиши билан иккинчи машинадан тушган йигит «Амаки, жойингизда
ўтираверинг», деб қайтарди.
Кечаси ёққан қор ҳайкалчаларнинг боши, бурни, елкасига қўниб, одам шаклини беўхшов бир
тусга киритган эди. Қарғаларнинг қағиллашидан бўлак овоз эшитилмаётган қабристонда
бирдан кулги янгради. Асадбек шошиб ўша томон юрди. Аёлларнинг калта палтосини кийиб
олган новча одам бир ҳайкалча рўпарасида туриб олиб, нуқул куларди. У Асадбек келаётган
йўлга орқа қилиб тургани учун уларни кўрмади. Асадбек тўхтаб, уни кузатди. Зинатулин
кулгидан тўхтади. Ҳайкалчанинг бурнидаги қорни кафти билан сидирди.
— Ана, энди одам бўлдинг. Танимайди, деб ўйловдингми? Нимага қалтираяпсан? Совуқми? Ҳа...
қўрқяпсанми? Сен қўрқяпсанми? Сен қўрқма. Қозоннинг қопқоғини ёпиб ташлаганман, иси
чиқмайди. Душманларнинг ўлиги кислотада куйдирилган. Ҳа, қўрқма. — У шундай деб
ҳайкалча рўпарасидаги қабртош устига ўтирди-да, оёғини чалиштириб олди. Тирсагини
тиззаси устига қўйиб, қаддини сал букиб, жағини кафтига суяди. Ўйга толган мутафаккир
мисол анча ўтирди. Сўнг сапчиб турди. Атрофга аланглади-да, қўлини пахса қилиб, жаҳл билан
гапира кетди:
— Сен паразит, оппоқман, деяпсанми? Мен сени қийнадимми? Тумруғингга калиш билан
урдимми? Бошингга қайноқ сув томиздимми? Шиша синиқлари солинган этик кийгизиб
сакратдимми? Музхонага ташлатдимми? Ҳа-а... сен буларни кўрганинг йўқ? Ўртоқларингни
ўзинг сотдинг. Нимага сотдинг? Ватан учун қайғурдингми? Мана сенга Ватан! — у шундай деб
бош бармоғини икки бармоғи орасига суқиб, ҳайкалчанинг бурнига тақади. — Кўрдингми?! Мен
аҳмоқманми? Дўстини сотган одамда Ватан туйғуси бўларканми? Ҳа-а... гапга уста эдинг. Сен
жим тур, паразит, — Зинатулин шундай деб ёнбошдаги ҳайкалчага қараб олди. — Ҳилолий
группасига мен ҳукм чиқарганим йўқ, мен оттирганим йўқ. Сенлар оттирдиларинг! Чунки улар
сенлардан зўрроқ олимлар эди. Сенлар шу ҳайкалга эришдиларинг. Одам тугул ит ҳам
келмайди сенларни кўргани. Ҳилолийни одамлар тилдан қўймайди. Ҳа, болаларинг
келмаяптими? Тўғри қилишади. Сен ўзинг вақтида ўлиб қолдинг. Ҳеч ким башарангга
тупурмади. Болаларинг исноддан бош кўтаролмай юришибди. Нима? Ўшанда бола-чақани
ўйламабмидинг? Охири шунақа бўлишини билмагансан. Мен ҳам билмаганман, тўғри, —
Зинатулин яна бояги ҳолатда ўтириб олди.
Аъёнлар «бу жинни нималарни валдираяпти», деб ҳайрон туришарди. Зинатулиннинг гаплари
Асадбек учун ҳам ғалати туюлаётган эди. Жинни деса, гаплари бинойига ўхшайди. Соғ деса,
ҳаракатлари бемаъни.
Зинатулинга қараб туриб, Асадбекнинг юраги увишди. Онасини эслади. Аниқ ёдида — эллик
учинчи йилнинг эрта баҳори эди. Ширингина гапириб юрган Самандар шамоллаб, йўталиб
юрди. Иситмалади. Дори-дармонлар ҳадеганда эм бўлавермади. Танчанинг бир томонида Асад,
яна бир томонида эса онаси Самандар билан ётишарди. Онаси кенжатойини кўрпага ўраб, ўзи
тирсагига таяниб тунларни бедор ўтказар эди. Асад «ойи, бирпас ухланг, мен қараб ўтираман»,
деса ҳам унамасди. Асад ярим кечада уйғонарди-да, қора чарм халтани кўтариб нон дўконга
чиқиб кетарди. Ўша куни ҳам шундай бўлган эди. Самандар тунда безовталанди. Онаси унинг
юзини силаб хомуш ўтираверди. Самандар нималардир деди. Асадбек унинг бир гапини илғаб
олди:
— ...Самалўт, қанотийни пастлаб ўт...
Укасининг ширин тилчалари билан айтадиган ашуласи ана шу алаҳсираган овоздан хотирасига
муҳрланиб қолди. Эндигина тили чиққан болачаларни кўрганида унинг қулоғи остида ўша
хаста овоз жаранглайверади...
Асад нон олиб қайтганида уйнинг эшиги ланг очиқ, онаси кесакига беҳолгина суяниб турарди.
Аввалига у ҳатто ўғлининг кириб келганини ҳам сезмади. Асад «ойи, ойи», деганидан сўнггина
сергак тортди.
— Опоқингни чақир, — деди йиғламсираб.Асад «нима учун?» деб сўраб ўтирмай Жалилникига чиқиб кетаётганида орқасидан онасининг
сўзларини эшитди:
— Дадаси, энди сизга нима деб жавоб бераман?!.
Онасига қўшилиб Жалил ҳам чиқди. Аёллар ичкари кириб кетишди. Ўшандан сўнг Асаднинг
онаси фарёд урди.
— Самандар... ўлдими? — деди Жалил, Асаднинг енгидан тортиб.
«Самандар ўлди?!»
«Самандар ўлди...»
Бу гап Асаднинг миясига тўқмоқдек урилиб, товонигача зириллатиб юборди. Бир оз нест бўлиб
турди-да, сўнг уйга отилиб кирди. Уй ўртасига кўрпача солиб, укасини ётқизиб қўйишибди.
Самандарнинг бир томонида онаси ўтирибди. Опоқиси сандиқ кавлаяпти.
— Ана, аканг келди, болам... — онаси шундай деб Асадни қучоқлаб йиғлайверди,
йиғлайверди...
Асад ота ўрнида ота бўлиб укасини сўнгги маконга қўйиб келди. Қўни-қўшнилар уни катта
одамдай кўриб, таъзия изҳор этишди. Ана ўшанда Асад ўзини «катта одам бўлиб қолганини»
ҳис этди. Қабристондан қайтишаётганда маҳалла анча бесаранжом эди. Кўпчилик мактаб
томонга шошиларди. Жалилнинг отаси «нима гап?» деган саволга йигитлардан бири:
— Радиони эшитайлик. Сталин ўлганмиш, — деди.
— Оғзингга қараб гапир-е, нима деяпсан? Сталин ҳам ўладими? — деди Жалилнинг отаси.
Бу атрофда радио фақат мактаб директорининг хонасида бор эди. Кечқурун, эрталаб радио
эшитувчи қоровул маҳаллани янгилик билан таъминлагани сабабли ўқитувчилар қатори у ҳам
ҳурматли кишилардан саналарди. Сталиннинг ўлими ҳақидаги хабар ўшандан чиққани аён
эди.
Асад билан Жалил ҳам бошқаларга қўшилиб мактабга киришди. Директор хонасидаги радио
кенг даҳлизнинг ўртасига олиб чиқиб қўйилган. Иккинчи қаватга олиб чиқувчи зиналарда
одамлар тирбанд ўтиришибди. Ҳамма жим. Барчанинг нигоҳи ўртадаги қора қутида. Худди
мўъжиза юз беришини кутгандай киприк қоқишмайди.
Бирдан қора қутидан «Говорит Москва» деган жарангдор овоз чиқди. Жалил Асадни енгидан
тортиб шивирлади:
— Уруш бошланганга ўхшайди.
Жарангдор овоз доҳийнинг ўлим топганини эълон қилгач, радио ёнида ўтирган шоп мўйловли
эркак «вой, отам» деб йиғлаб юборди. Бир йигит ҳушидан кетиб шилқ этиб йиқилди. «Вой,
энди нима қиламиз!» деб бир аёл чинқирди. Ола-ғовур бошланди.
— Сталин ўлган бўлса, энди уруш бошланади, — деди Жалил.
Жалилнинг отаси болаларни қўлларидан ушлаб, ташқарига бошлади.
— Бу душманларнинг иши, Сталин ўлмаслиги керак эди, — деди у.
«Нима учун ўлмаслиги керак?» деган савол Асадни кўп ўйлантирди. Орадан йиллар ўтиб,
Сталин қораланганда ҳам шу саволни кўп эслади, аммо жавоб топа олмади.
Шом тушиб, қўни-қўшнилар уй-уйларига тарқалишгач, она-бола ёлғиз қолишди. Уруш йиллари
жанггоҳлардан жон олиб тўймаган ҳазрати Азроил бу томонларда ҳам каттами-кичикми
фарқига бормай тутиб олавергач, одамларнинг дийдалари анча қотиб қолган эди. Шунданми,
гўдакнинг ўлими катта фожиа саналмасди. Самандарни қабристонга олиб боришаётганда
Асаднинг назарида ҳамма қайғуга ботган эди. Кейин Сталин ўлими ҳақида хабар тарқалди-ю,
гўдакнинг ўлими билан ҳеч кимнинг иши бўлмай қолди.
Ёлғиз ўтирган она-болани ютаман, дегандай тун ёпирилиб кирди. Танча совуқ — олов қилиш
эсларига келмабди. Қора чироқ қоронғилик даҳшатидан қўрққандай титрайди. Она-бола гапсўзсиз узоқ ўтиришди. Асад энди кўзи илинган экан, онасининг овозини эшитиб, чўчиб уйғонди.
— Адаси, олинг, нондан еб туринг, ҳозир самовор қайнайди.
Асад ҳам қўрқўв, ҳам ажабланиш билан онасига қаради. Патнис устида липиллаб турганчироқдан бўлак ҳеч нима йўқ. Лекин онаси нон синдиргандай ҳаракат қилади.
— Самандарингиз ухлаб қолди-да. Шунақанги ширин бўлганки... Олинг, чой ичинг. Энди узоққа
кетманг... Одам соғинаркан...
Асад «Ойи...» деди секин. Кейин овозини кўтариброқ чақирди. Онаси эшитмади,
гапираверди...
Ўшандан бошлаб ҳар тун шу ҳол такрорланаверди.
Зинатулиннинг тақдири ўша тунларнинг бирида ҳал қилинган эди. У дамда Асад Зинатулин
деган зотни билмасди. Айнан шу одамни жинниликка ҳукм ҳам қилмаган эди. Уйларига
бостириб кирганларнинг бири қийноқ билан ўлим топмоғи, иккинчиси жинни бўлиб
хорланиши лозим эди. Еревандаги ўлжа шошилинч равишда ўлдирилиши шарт эди.
Зинатулиннинг иши шошқич эмас, шу боис иккинчи ҳукм унга насиб этди...
Зинатулин бехос қичқириб, Асадбекнинг хаёлларини тўзитиб юборди.
— Йўқ эди ҳеч қандай комитет! — деди у ўрнидан сапчиб туриб. — Йўқлигини билардим. Улар
«халқ душманиман», деб тан олишди. Аммо сенинг кимлигингни билиб кетишди. У ёқда, —
Зинатулин қўлини бигиз қилиб осмонга санчди, — ҳали учрашасан, ҳа! — У қаҳ-қаҳ отиб
кулди. — Нима дейсан энди?! У ёқда энкеведе бўлмайди. Расвоинг чиқди, паразит! Ҳамманг
расво бўлдиларинг, — Зинатулин шундай деб қабрларни оралаб юриб кетди.
Асадбек то унинг қораси ўчмагунча изидан тикилиб турди. Аъёнлар «ўгай амаки»нинг аҳволига
ачингандай индашмади.
— Энди ўз ҳолига қўйинглар, — деди Асадбек. — Жиннихонага қайтмасин. Юраверсин.
Чувринди буйруқни яхши англамай, Асадбекка қаради:
— Кузатувдаги йигитларни бошқа ишга олаверайми?
— Ҳа, ишларинг бўлмасин, дедим-ку! Жиннихонага тайинла, болалари олиб борса, қабул
қилмасин. Тамом!
Минг тўққиз юз эллигинчи йилнинг биринчи январидаги ҳукмнинг сўнгроқ тузатилган иккинчи
ярми шу зайлда ижрога кирди.
Зинатулинни қабрлараро танҳо қолдириб, изларига қайтдилар. Гўрковлар хонасига
кўтарилувчи зина ёнидаги энсиз супага кўрпача тўшалибди. Кўрпача устида чордана қуриб
ўтирган, бошига қозонни эслатувчи қўлбола қалпоқ кийган, пахмоқсоқол уларнинг
эътиборларини тортди. Жамшид гўрковбошини ташқарига қўймай изига қайтаргач, дам ўтмай
кўрпача кўтариб шу пахмоқсоқол чиқиб келган эди. Кўрпачани супачага тўшаб ўтириб олгани
учун Жамшид унга индамади. Пахмоқсоқол бир ниманинг илинжида ўтирганини сезса ҳам
Асадбек тўхтамай ўтиб кетмоқчи эди.
— Ие, вей, тўхта, — деди Кесакполвон пахмоқсоқолга тикилиб, — директоримга ўхшайди-ку?
Асадбек тўхтаб, Кесакполвоннинг изидан қаради. Пахмоқсоқол ўтирган ерида саломга алик
олди. Кесакполвон супа четига омонат ўтиргач, пахмоқсоқол тиловат бошлади. Сўзларини
ямлаб талаффуз қилишига эътибор бериб, бу «қори» ҳам кейинги пайтда бирданига бодраб
чиққан чаламуллалардан бири эканлигини фаҳмлаш қийин эмасди. Тиловат тугагач,
Кесакполвон ўн сўм узатди. Пахмоқсоқол шунга яраша узоқ дуо қилди.
Кесакполвон пахмоқсоқолга тикилганича ўтираверди.
— Ҳа, ўғлим, мени бировга ўхшатяпсизми? — деди пахмоқсоқол ўнғайсизланиб.
— Ўхшатяпман... Сиз ўттиз иккинчи мактабда ишламаганмисиз?
— Ҳа, энди... шўроларга ҳам хизматимиз сингган. Сабаби тирикчилик-да. Сиз, ўғлим, шу
мактабда ўқиганмисиз?
— Тикилманг, танимайсиз мени. Сизни қамалиб кетган деб эшитувдим.
— Ҳа, энди... туз-насиб қўшилган экан...
— Бир ўқувчи қизни... а?
— Астағфируллоҳ! Бу бўҳтон гап. Сталин даврида реприса қилинганман.
— Қани, қори ака, би-ир осмонга қаранг, — пахмоқсоқол ажабланди, бироқ, Кесакполвонгаитоат этди — осмонга қаради. — Энди Худога ёлбориб, «менга юз сўмлик ёғдир», денг.
— Шаккоклик қилманг, ўғлим.
— Сиз айтганимни бажаринг, — Кесакполвон бу сафар таҳдид билан гапирди. Пахмоқсоқол
чўчиб, бир нима деб пичирлади.
— Сўрадингизми, бермадими? Энди мендан сўранг.
— Ўғлим, қўйинг, гуноҳ бўлади...
— Сўра деяпман!
— Юз сўмлик ёғдиринг... ўғлим.
Кесакполвон чўнтагидан бир даста пул чиқарди-да, Пахмоқсоқол устидан сочди.
Пахмоқсоқолнинг кўзлари қинидан чиққудай бўлиб ўйнаб кетди.
— Қани, мен кучлиманми, ё Худоми? — деди Кесакполвон унга заҳарли нигоҳини қадаб.
Пахмоқсоқол бошини эгиб ўтираверди, жавоб бермади.
— Нимага ундай қилдинг? — деди Асадбек, машинага ўтиришгач.
— Ҳаромидан ўчимни олдим, — деди Кесакполвон сигарет тутатиб.
— Ким у?
— Мактабимизга директор эди. Ҳар куни бизни ҳовлига тизиб «Осмонга қараб «Худо, конфет
бер», деб ялининглар», дерди. Айтганини қилардик. «Хў-ўш, бердими? Йўқ. Демак, Худо йўқ
экан, а? Энди «Директор бова, конфет беринг» денглар», дерди. Айтганимиздан сўнг уч-тўртта
болага попуклик конфет берарди. «Хў-ўш, Худо зўрми ё менми?» дерди. Эллик саккизинчи
йилда бир ўқувчи қизни боплаб қўйган экан. Сталин репрессия қилди, деб ўтирибди ҳароми.
Бир боплайман, деб юрувдим, учрагани яхши бўлди.
Пахмоқсоқол Кесакполвонни танимади. Лекин мактабдаги ўша ҳолни эслади. Кесакполвон уни
«боплаганидан» хурсанд кетди. Пахмоқсоқол эса шундай эси йўқ бандаларни ҳам яратгани
учун Худога шукрлар қилиб, сочилиб ётган пулларни йиғиб, чўнтакка урди.

— Мен Бек акамни отамдан улуғ деб биламан. Бек акам аралашмаганлар бу ишга. Мен эшик
олдида қоровул эдим. Шилимшиқнинг мақсади менга ҳам номаълум эди...
Элчин рўпарасида ўтирган жингалаксоч йигитдан кўз узмай ўтирарди. Ўзини Жамшид деб
танитган бу йигитни янги йил шомида кўрган эди. Саволларига жавоб бергиси келмай энсаси
қотган йигит бугун кутилмаганда ўзи кириб келди — Элчиннинг ярасига туз сепди. Жамшид
нигоҳини олиб қочмасдан, ўзини айбли деб ҳисобламасдан тик қараб туриб гапирди.
Ноиланинг қайси хонада ўлдирилгани, Шилимшиқнинг қандай киргани, қандай зўрлагани...
ҳаммасини айтди. Сўнг... суратлар чиқарди. Ана шунда Элчин ўзини тута олмай қолиб бўғиб
ўлдирмоқ қасдида унга ташланди. Ўша мудҳиш воқеага Жамшиднинг алоқаси борми-йўқми —
Элчин учун фарқсиз эди. Энг муҳими — бу малъун уларнинг шериги, уларнинг одами!
Жамшид Элчин ташланиб қолар, деб махсус тайёргарлик кўриб ўтирмаган эди. Аммо унинг
Асадбек тўдасида олган энг муҳим сабоғи — сергакликни бир нафас ҳам йўқотмай, ётса ҳам,
турса ҳам, ҳар қандай ногаҳоний ҳамлага тайёр бўлиш эди. Ўша сергаклик панд бермади —
ўзини четга олишга улгурди. Қўлларини чўзганича ташланган Элчин ўзини тўхтатолмай
олдинга учди. Шунда бўйнига бир зарб тушди. Сўнг қўли орқасига қайрилди. Жамшид
чўнтагидан чизимча чиқариб бўғишга шайланган қўлларни бир зумда боғлаб ташлади. Бу
ишлар кўз очиб юмгунча бажарилди. Бўғзига пичоқ тортилгандай хириллаётган Элчин дастлаб
қай ҳолга тушганини англамай ҳам қолди. Кейин бошини кўтариб, Жамшидга қаради:
— Қўлларимни бўшат, ҳароми!
— Ҳароми нималигини биласанми ўзинг! — Жамшид шундай деб унинг қорнига тепди. Элчин
00
нафаси қайтиб, букчайиб қолди. Жамшид эса, хотиржам ҳолда чўнтагидан сигарет олиб
тутатди.
— Ҳароми деб сендақаларни айтади. Хотинингни қиморга тикиб юриб, энди ақлинг кириб
қолдими? Бек ака сенга мурувват қилиб, душманингни авайлаб, асраб турдилар. Ўзи хумордан
чиқсин, дедилар. Сени ўлимдан олиб қолдилар. Армонда кетмасин, дедилар. Ўғил болалик
шунчалар бўлади-да! Ўзингни босиб ол, ҳе итдан тарқаган. — Жамшид шундай деб унинг
оёғини ҳам боғлади-да, чиқиб кетди.
Элчин қўлларини бўшатолмай ерда типирчилаб қолаверди. Зелихон келмаганида қанча ётарди
— Худо билади.
Зелихон Элчиннинг уйига хавотир билан келди. Чунки Элчин ваъдага биноан уникига бориши
лозим эди. Зелихон уни кута-кута тоқати тоқ бўлди. Ҳамиша хатар жари устидаги қил кўприкда
юрувчи одамнинг юраги сезгир бўлади. Зелихон ҳам Элчинга бир нима бўлди-ёв, деб
хавотирланган эди — сезгиси алдамади.
Типирчилайверганидан чизимча қўл-оёғини шилиб юборган эди. Чизимча ечилгач, шилинган
ерлари ловуллай бошлади. Лекин Элчинни ҳозир бу эмас, юрагидаги ўт кўпроқ қийнарди. У
Жамшиднинг ташрифини қисқагина қилиб айтиб берди. (Тепки еганини, шубҳасиз, яширди.)
— Ўйин бошланибди, — деди Зелихон стол устида сочилиб ётган суратлардан бирини олиб.
Элчин худди хотинини шармандали ҳолда кўрсатаётгандай уялиб, суратларни қўлидан тортиб
олди.
— Яхшилаб қарадингми, суратларни ясашмаганми? — деди Зелихон. — Ростакам суратлигига
менда ишонч йўқ. Чунки, хотинингнинг ўлими — тасодиф. Иғво мақсадида қилинмаган бу иш.
Демак, ҳар мақомда суратга олиб ўтиришмайди. Хотининг ўз хоҳиши билан қўшилмаган.
Зўрлашган. Демак, кўзларини бундай юмиб, роҳатланиб турмайди...
Элчин дастлаб жаҳл устида суратларга эътибор бермаган эди. Зелихоннинг гапидан кейин
суратларга тикилди.
— Тўғри, — деди у суратларни тахлаб. — Ноиланинг елкасида тиртиғи бор эди. Суратда эса
йўқ.
— Ҳа... Ўқилон бир янглишибди. Ишонишингни жуда ҳам хоҳлаяпти. Шилимшиқ деганларини
танийсанми, ўзинг?
— Танийман. Ўйинда у ҳам бор эди. Ўшанга ютқизган эдим.
— Шилимшиқ уларга ёқмай қолган бўлса, сенинг қўлинг билан йўқотишмоқчи? Йў-ўқ... Бек
ғирром қилмаса керак. Фақат сени ишонтиришнинг нотўғри йўлини топибди. Шундай айтсак,
ишонмайди, деб ўйлашган. Энди ишонишинг керак.
— Ҳаммасини ўлдираман, — деди Элчин, муштумини қаттиқ қисиб.
— Аввал нақдини ўлдириб тур. Хўш, нима қиласан?
Нима қилишини Элчин билмасди. Тўғри, ўлдиришнинг бир неча турларини хаёлида пишитиб
юрарди. Лекин амалга оширишга келганида қўллари қалтирамасмикин?
Тақдир ёзуғига Асадбек тўдасига алоқадор ишларни юритиш битилган экан, прокурор
ёрдамчисининг четлатишга уриниши бекор бўлиб қолаверди. Намозов ишининг усталик билан
ёпилишидан ғазабланиб юрган Зоҳид Шариповга кутилмаган иш топширилди. Зоҳид
милитсиянинг қидирув гуруҳи билан воқеа юз берган ерга бориб даҳшатли манзаранинг гувоҳи
бўлди: йўл четидаги дарахтга эркаклиги кесиб ташланган, чап кўкрагига пичоқ санчиб
қўйилган қип-яланғоч одам осилган эди. Ўн қадамча нарида ёндириб юборилган енгил машина
темирлари қорайиб турарди. Бу қотиллик тунда амалга оширилган, серқатнов катта йўлдан
машиналарда ўтганлар бу манзарани, ақалли ёнаётган машинани, шубҳасиз, кўришган, аммо
тўхташга, жилла қурса хабар беришга қўрқишган.
Суратчи ишини тугатгач, мурдани ерга олиб, устига чойшаб ёпиб қўйишди. Зоҳид атрофни
01
синчиклаб кузатди. «Эркаклиги кесиб ташланганига қараганда қотиллик тасодифан юз
бермаган, — деб ўйлади у. — Орада қасос бўлганми? Унда нима учун юрагига пичоқ санчиб,
сўнг дарахтга осиб қўйган?» Зоҳид шу пайтгача майда ўғрилару безорилар билан шуғулланган
эди. Прокурор ёрдамчиси ваъда этган жиддий ишнинг бу даражада бўлишини кутмовди. Зоҳид
бу жиноятнинг тагига ета оладими ё бу иш ҳам очилмай ётган қотилликлар сафига
қўшиладими, ҳозир билмайди. У қотилликларнинг ярим тунда эмас, шомда содир бўлганидан
ҳам бехабар. Мурда осилган дарахт атрофидаги изларнинг бири — Элчинники экани ҳам унга
номаълум...
...Шилимшиқ деб лақаб олган Жалолни аввал дарахтга бўйнидан боғладилар. Қўл-оёқлари бўш
эди, бироқ, қимирлашга, ўзини ҳимоя қилишга қурби етмасди. Қимирлади, дегунича ингичка
силлиқ каноп бўғарди. У ажали етганини сезди. У Асадбек қаҳрига учраб, бадарға бўлганида
ажабланган эди. Элчин «хотинимни ўзим ўлдирганман», деб қамалиб кетди. Асадбекнинг
шаънига гард юқадиган гап бўлмади. Элчиннинг танобини тортиб қўйишни Асадбекнинг ўзи
буюрган эди. Танобни сал қаттиқроқ тортибди, шунга шунчами? Ҳа, энди қаймоқдай нарса
экан, тўйиб емаса ҳам ялаб кўриши керакмиди? Хотинни қиморда ҳалол ютиб олганидан кейин
ҳушига келганини қилади-да! Жалолшилимшиқ Асадбекка содиқ эди. Асадбек ҳам уни
қадрларди. Хўжайинни қайси шайтон йўлдан урди, Шилимшиқ билмайди. Битта отарчининг
хотини деб бадарға қилиб юборганига сира ақли етмайди. У Русиянинг совуқ шаҳарларида
насибасини териб юрган чоғларида кўп ўйлади, турли тахминларга борди. Ўзи учун энг
ишончлиси — «отарчининг қаймоқдеккина хотини Бек акамнинг суюкли ўйнаши экан-да, шунга
чидолмадилар», деган тахмин эди. Шилимшиқ сургун муҳлатини билмас эди. Мусофирликда
ризқини қийналмай териб юргани учун ҳам «Ватан ҳажрида куйиб ёниш», деган ҳислар унга
бегона эди. Янги йил айшини суриб юрганида Бек акасининг йўқлаганини билиб, бир қувонди,
бир кўнгли ғашланди. Унга яп-янги таксининг калитини тутқазиб: «Бу «Волга» ўз-ўзингга,
ақлинг бўлса битта мошинани шахсий таксопаркка айлантирасан. Ношудлик қилсанг,
чориғингни судраб юраверасан», дейишди. Пича ақча ҳам беришди. У бундан хурсанд бўлди.
Бироқ, Асадбек билан кўришмагани юрагига ғулғула солди. «Гуноҳим шунчалар кўп эканми,
Бек акамнинг кўргилари йўқ», деб кўп ташвиш чекди.
Бўйнига силлиқ каноп ташланганида ҳам тақдир ёзуғидан бехабар эди. Кавказлик бойвачча
йигитларнинг бу қилиғидан ҳайрон бўлди. «Мошинани олинглар, ёнимдаги пулим камлик
қилса, яна топиб бераман», деб ялинди. Йигитлар гапга тушунмагандай бепарво тураверишди.
Яна «Йигирма минг бераман», деди. Эллик мингга ҳам чиқди. Латифа айтиб кулдириб
келаётган йигитлар эса тунд ҳолда ўтираверишди. Ҳаворанг «Жигули» тўхтаб, ундан тушган
Элчинни таниди-ю, тақдирга тан берди!
— Элчин, айб менда эмас! — деб бақирди жонҳолатда.
Элчин индамади. Аста-аста босиб, ўлжасига яқинлашди. У ҳали ўлжасини бир зумда бўғизлаб
ташлайдиган ваҳший кепатасига кирмаган эди. У ҳатто бир оз ҳаяжонланарди ҳам. Ўч олишга
бунчалик осон эришаман, деб ўйламаганди. Ўлжага ташланиш учун вужудидаги ҳаяжон
учқунини ваҳший алангага айлантириши лозим эди. Рўпарасидаги одам — Асадбекнинг қизи
эмас. Ҳозир бўлмаса бир соатдан кейин ёки эртага амалга ошириладиган иш ҳам эмас.
Чўнтакдан пичоқни ҳозир олиши шарт, эркаклигини ҳам ҳозир кесиб ташлайди. Сўнг... азобдан
ўкираётган пайтда Ноилани қучган панжаларини шу пичоқ билан чопиб, узади. Ҳаммаёғи қонга
беланиб тўлғанаётганида, жони чиқай деганида юрагига пичоқ санчади. Санчади-ю, суғуриб
олмайди...
— Элчин, айб менда эмас, Худо урсин!
— Айб кимда?
— Балиқ бошидан сасийди. Асадбекнинг иши бу.
— Сен-чи?
— Мен пойлоқчилик қилганман.
02
— Жингалаксоч-чи?
— Жамшидми? Уям кирган... охирида.
— Ким ўлдирган?
— Жамшид.
— Яна ким бор эди?
— Кесакполвон...
Жалолшилимшиқ Элчиннинг важоҳатига қараб «барибир ўлдиради», деб ўйлади. «Мен
ўламану улар маза қилиб юришсинми?.. Уларни ҳам топиб ўлдирсин...» деган ниятда шошилибшошилиб гапирарди. Ўлим шарпаси юзу кўзини силай бошлаганида гуноҳларга тавба қилиш
керак, деб унга ҳеч ким айтмаган. Жон ширинлигини шу пайтгача ҳис этиб кўрмаган, неча
одамни хонавайрон қилиб, нечтаси кўксига пичоқ санчганда қўли қалтирамаган бу банда тавба
деган тушунчадан анча йироқ эди. Ҳозир тасодиф рўй бериб, бўйнидаги силлиқ каноп ечиб
юборилса, нарида турган кавказлик йигитлар кўздан йўқолса, Элчиндаги ҳаяжон учқуни
ваҳший алангага айланмай туриб, уни жон таслим қилиши аниқ бўлиб қоларди. Тасодиф ҳам,
мўъжиза ҳам юз бермайди. Ҳадемай, қўл чўнтакдан чиқади. Нима олиб чиқади — пичоқми,
тўппончами? Ё ўласи қилиб дўппослаб, сўнг дарахтга осишадими? Жалолшилимшиқ шуни
билмайди.
— Демак... Биринчи Асадбек кирдими?
— Ҳа... у олдин ҳам келиб юраркан. Энди сенларга... девди... Кейин... Жамшид қизғаниб...
Жалолшилимшиқнинг гапи оғзида қолди. Тумшуғига тушган мушт зарбидан боши дарахтнинг
заранг танасига зарб билан урилиб, гангиб ҳушидан айрилай деди.
— Бекор айтибсан, итвачча! — деди Элчин хириллаб. У ўлжасидан бу гапларни кутмаган эди.
Ўлиши лозим бўлган ўлжаси Ноиласининг номини булғаб қўйди. Шу гап энди ўт олаётган
ваҳший алангага мой сепди. Элчин ҳушини тамом йўқотди. Жалолшилимшиқнинг тум-шуғига
яна бир-икки мушт туширгач, сўнг чотига тепди. Жалолшилимшиқ дод солиб ўкирди. Қорнига
ҳам тепки егач, нафаси қайтиб хириллаб қолди. Элчин унинг кийимларини юлқиб, еча
бошлади.
Катта кўчадаги машиналар шу ерга келганда бир оз секинларди. Одамлар йўл четида нималар
содир бўлаётганини кўришарди-ю, тўхташга юраклари бетламасди, ё Худо «қўй, тўхтама, бу
бандам шу жазоларга лойиқ», деб кўнгилларига солармиди, ҳарҳолда яна машиналарини
тезлаштириб кўздан йўқолишарди.
Элчин нима қилаётганини ўзи билмай қолди. Пичоқни чиқариб унинг эркаклигини шарт кесиб
ташлади. Ваҳший аланга тиллари унинг эсини олган, кўзини кўр қилиб қўйган эди. Сал нарида
турган кавказлик йигитлар ҳам Элчиндан бундай ваҳшийликни кутишмаган эди. Элчин шу
аланга ўтида қовурилиб, панжаларни кесишни унутди. Тўлғонишга ҳам қуввати қолмаган
Жалолшилимшиқнинг чап кўксига пичоқ санчди.
У қасос умидида юрган кезлари малъуннинг кўксига пичоқ санчсам, таскин топарман, деб
ўйларди. Мана пичоқ ҳам санчилди. Ўлжасининг калласи Исо Масиҳнинг бошидай ёнга эгилиб,
осилиб қолди. Йигитлар яқинлашиб, жонсиз яланғоч танани дарахт шохига осишди... Элчин
қасос лаззатини билолмай қолди...
...Прокуратура терговчиси Зоҳид Шарипов бу манзарадан бехабар, ўзича тахминлар қилади,
калавани ечмоқчи бўлади. Ҳолбуки, калавани ечмоқ учун аввал унинг учини топмоқ керак.
Зоҳид уни топа оладими— ҳозир билмайди. Кечга бориб олдидаги қора парда аста-секин
кўтарила бошлагандай бўлди. Аввал машина таксопаркдан ўғирлангани аниқланди. Корхона
раҳбарларининг яп-янги машинани ўғирлатиб қўйиб индамай ўтиришлари Зоҳидни
ажаблантирди. Машина бирон ҳайдовчига бириктирилмаган, белги рақами ҳам олинмаган.
Ҳайдовчилар янги машина келишини орзиқиб кутишади, унга эга чиқиш учун раҳбариятга
фалон сўм пора беришади. Наҳот бундан бехабар қолишса? Таксопарк Зоҳид аввал ишлаган
депарада жойлашган эди. Зоҳид Ҳамдам Толиповни топиб, шу масалани ечишни топширди.
03
Мурда тириклигида Шилимшиқ лақаби билан юрган Жалол Комилов экани аниқлангач, Зоҳид
калаванинг учини топгандай бўлди. У қотиллик тасодифан юз бермаганига ишонарди.
Жалолшилимшиқ бундан йигирма йил муқаддам, ўсмирлик чоғида бир марта қамалган. «Одоби
ва меҳнатсеварлиги билан бошқаларга ўрнак бўлгани, гуноҳидан астойдил изтиробда экани»
инобатга олиниб, қамоқдан барвақт бўшатилган. Бу «одобли бола» шундан бери милитсия
назарига тушмаган. Бу «меҳнатсевар бола» йигирма йилдан бери бир жойда — шаҳар
хўжалигида кўча супурувчи бўлиб ишларди. Ота-онаси дурустгина ерларда хизмат қилувчи
йигитнинг кўча супурувчи — фаррош бўлиб ишлаши ажабланарли эди.
Зоҳид шу саволга жавоб топмоқ истагида шаҳар хўжалиги идорасига бориб, беш лўли
хотиннинг қабулхонада бошлиқни қийин-қистовга олаётгани устидан чиқди.
— Бизне бирготга бегоналарне қўйсангиз, чўлтоқ супургингез бошингизга қолсен.
— Бўш жойга биз айтгон хотунне оласизме ё йўқме? — деди уларнинг бири, бошқалари ҳам
айнан шу гапни чувиллаб қайтаришди. Бошлиқ уларнинг феълини яхши билгани учун
тинчитишга ҳаракат қилмади. Лўли хотинлар жавоб кутиб ўзлари тинчишгач:
— Эрта-индин туғадиган хотинни ишга олмайман. Кетсаларинг кетаверларинг, штатни
қисқартираман. Бошқаларнинг маошини ошираман, қайтага яхши, — деди.
— И-и-би... Хо-о... иштотне қисқортирсангез биз сизне иштонингизне қисқортамез-а, ака Расул
омон бўлсалар бизне кўчага ташлоб қўймайлар. Советский власт борме ўзингизга. Ўша хотунне
ишга оласез. Ҳа, хотун бўлгондан сўнг тўғоди-да. Сиз хотун бўлгонингизда ўзингиз ҳам туғар
эдингизме?
Хотинлар бири олиб, бири қўйиб шанғиллайверишди. Бошлиқ темирдан экан, ҳаммасига
чидади. Охири қизиқ томошага гувоҳ бўлиб ўтирган котибасига қараб бақирди:
— Буйруқ ёзинг: ўн етти кишидан иборат комиссия Қатортерак, Утюжний, Магнитагорский,
Зелений кўчаларини бориб текширсин. Кўча ифлос бўлса, буларнинг ҳаммаси ҳайдалсин! Қирқ
еттинчи статя билан бўшатилсин, ҳа!
Лўли хотинлар бир-бирларига савол назари билан қарашди. Улар «қирқ еттинчи статянинг»
нима эканини билишмас эди. Бошлиқ шуни тилга олиб, пўписа қилдими, демак, бир гап
бордир, деб чўчишди. Аввалгидай чувиллашмасдан қабулхонадан чиқиб кетишди. Бошлиқ
қилган ишидан мамнун бўлиб котибасига жилмайиб қўйди-да, хонасига йўналди. Шунда эшик
олдида турган Зоҳидга кўзи тушиб «Менда ишингиз борми?» деб сўради. Зоҳид ўзини
таништиргач, бирданига чеҳраси мулойимлашди-да, қўшқўллаб саломлашди. Саломлашиш
манзарасини четдан кузатган киши Зоҳидни азиз меҳмон, бошлиқни эса бу азиз меҳмонни
орзиқиб кутган ва ниҳоят, умиди ушалган бахтиёр мезбон деб ўйлаши мумкин эди.
— Ишингиз оғир экан, — деди Зоҳид ичкари киргач.
— Э, нимасини айтасиз, — деди бошлиқ, ўзига-ўзи ачиниб. — Қон қилиб юборишади.
Бошлиқ Жалол Комиловни эслай олмади. Қоғозлар титкиланиши лозим бўлди. Ҳужжатлар
қоидага амал қилинган ҳолда тартибли эди. Ишга қабул қилингач, «меҳнатсевар»,
«коллективда обрў-еътиборга эга» бўлгани учун доимий равишда пул мукофотлари берилиб
турилган. Комиловнинг меҳнатдаги ютуқлари таърифланган сатрларни ўқиб, Зоҳид «бу
ютуқлар учун юз сўм камлик қилар, биратўласи Сотсиалистик Меҳнат Қаҳрамони унвонига
тақдим этаверишмаган экан-да», деб қўйди. Жалол Комилов маошини ҳам вақтида канда
қилмай олиб турган. Агар ҳужжатга шак келтирилмаса, у кеча, ўлимидан сўнг ҳам келиб маош
олган. Зоҳид «балки арвоҳларга ҳам пул зарур бўлиб қолгандир», деб ўйлаб, ҳужжатларни
бошлиққа узатди:
— Коллективда обрўси баланд экан-у, коллектив бу баобрў одамнинг ўлимидан бехабар
қолибди-да, а?
Бошлиқ хижолат бўлгандай бошини эгди:
— Кадрлар билан ўринбосарим шуғулланади. Бехабар қолибман, узр.
Ўринбосар буйрагидаги тошни тушириш учун Украинага даво истаб кетган экан. Зоҳидга айрим
04
сирларни шу одам очиб бериши мумкин эди. Чунки Жалолшилимшиқни шу ўринбосар ишга
қабул қилган, доимий равишда рағбатлантириб турган. Идора ходимларидан ҳеч ким Жалол
Комиловни эслолмайди. Комиловни ҳатто бригада бошлиғи ҳам танимади. Бу Зоҳид учун
ажабланарли ҳол эмас эди. Чайқовчи ёки иморат усталари мана шундай бир ерга илиниб
олишади. Биров суриштирса — ишлайди, «жамиятнинг фаол аъзоси». Шундай қилинмаса,
«текинхўр» деган тавқи лаънатга қолишади. Зоҳидга бир нарса қоронғи— ким бу, Комилов,
чайқовчими, иморат устасими... Ё бошқа бир фирибгарми?
Зоҳид Жалолшилимшиқнинг уйини қийналмай топди. Халқда «дворянлар уяси» деб ном олган,
икки қаватли ғиштин уйлардан бири Комиловларга тегишли эди. Отаси олти йил муқаддам бу
дунё ташвишларидан қутулиб кетган экан. Онаси — эллик ёшларга борган, фақат бу дунё
билан эмас, балки гўзаллиги билан ҳам хайрлашишга шошилмаётган кўҳликкина аёл эди.
Даҳлизда кийим илгич ёнида иккита пастак курсининг бирига Зоҳид ўтирди. Иккинчисини
мезбон эгаллаб, «ешитаман», дегандай қошларини чимирди.
— Жалол Комилов сизнинг ўғлингизми? — деб сўради Зоҳид.
— Ҳа... шунақа деса ҳам бўлади, — деди аёл, чимирилган ҳолда.
— Тушунмадим, — деди Зоҳид, — ўгайми ё боқиб олганмисиз?
— Ўзимники... ўзим туққанман. Лекин мени ташлаб кетган. Тирикми ё ўликми, билмайман, —
аёл афсуслангандай хўрсинди. — Очиғи, қамоқдадир деб юрувдим. Суриштириб юрганингизга
қараганда энди қамалса керак? У... қайси статя билан айбланаяпти?
Зоҳид унинг саволига жавоб бермади. Аёлнинг гапларидан ғаши келганини яширмай, саволга
тутди:
— Уни охирги марта қачон кўргансиз?
— Эсимда йўқ. Ҳарҳолда ўн йилдан ошди. Ўзи унга нима бўлди, айтсангиз-чи?
— Ўн йил давомида «ўғлим қаерда экан», деб қидириб кўрмадингизми?
— Қаердан қидираман?
Аёл: «Ўғлим шаънимга доғ туширди, катта мансабларни эгаллаб ўтирган одамнинг боласи ўғри,
саёқ бўлиши мумкинми? У эмас, мен ундан тонганман. Йўқолиб кетганидан ҳатто мамнун
эдим», деса ҳақиқатни айтган бўларди.
Жалолшилимшиқ қамалганида аёлнинг кўзига дунё қоронғи кўриниб кетди. Ўша дамларда эл
оғаси Аёлнинг ҳуснини эътибордан четда қолдирмай, «феодализм сарқитларига аёвсиз кураш
очиб, аёлларни раҳбар вазифаларга дадил кўтариш» масаласини ҳал қилаётган эди. Бу
масаланинг ечими ижобий ҳал бўлди, ўғли ҳам қамоқдан қайтарилди, аммо тўғри йўлга
қайтмади. Қайтиши мумкин эмас ҳам эди. Ҳаром ишлар бандалардан пинҳон тутилиши мумкин,
аммо шайтон етаклаб бораётган банданинг ҳар бир одими ўлчоғли, ҳар бир ножўя қадами учун
жабр тортиши аниқ.
Иккинчи боласини олдириб ташлаган, қорнини маҳкам боғлаб юриб қад-қоматини сақлаб
қолган Аёл оналик бахтини асраб қололмади. Ўғли кетар маҳалида «Мен сизлардан
нафратланаман, сизлар нопок одамсизлар!» демади. Жалолшилимшиқ бундай юксак
туйғулардан йироқ эди. «Мен қандай хоҳласам, шундай яшайман, ишингиз бўлмасин», дедию
ғойиб бўлди. Эр-хотин орасида машмаша қўзғолганида Аёл эрига шундай дерди. Буни қўшни
хонада ёлғиз ўтирган Жалол эшитарди. Уйдан чиқиб кетаётганида Жалол буни пичинг тарзида
айтмади. Аёл «ўзимнинг гапим билан ўзимга тарсаки урди», деб ҳам қайғурмади. «Майли,
ўзича бир яшаб кўрсин. Бурнини тортиб, чориғини судраб қайтиб келади», деб ишонди.
Кутгани бўлмади. «Давлат аҳамиятига молик ишлар»га шўнғиб кетиб, ўғлини кўпам эсламади.
Ҳатто уйини ўғри уриб кетганидан кейин ҳам ёдга олмади. Ўғрибоши ўғли экани ҳам хаёлига
келмади. Милиса чақиртирмади, искович ит уйини ҳидламади. У «шунча бойликни қаердан
тўплаган эдингиз» деган саволдан чўчиди.
05
Йилларнинг бешафқат панжалари сочларини оққа бўяб, кўзлари атрофига ажин торта
бошлади. «Феодализм сарқитларига қарши курашаётган» эл оғаси «янги раҳбар кадрлар»
билан банд эди.
Аёл эрини дафн этгач, ёлғизлик деган дарднинг нима эканини тотиб кўрди. Кечалари
қўрқадиган бўлди. Бу азоблардан қочиш учун хизмат сафарига кўп чиқа бошлади. Бу ҳаракат
«ишга сидқидилдан берилиш», деб баҳоланди.
Зоҳиднинг омади бор экан. Аёл сафардан қайтганида уни учратди. Зоҳид бу воқеалардан
бехабар, аммо оналик туйғусидан маҳрум аёллар у учун янгилик эмасди. Жиноят қидирув
бўлимида хизмат қилиб юрганида аксар ўғри болаларнинг оналари шундай эди. Бироқ,
рўпарада қошларини чимириб ўтирган чиройли аёл улардан фарқ қилади. Ўғри болаларнинг
оналари ароғини ҳам яширмай ичарди, фаҳш ишларини ҳам очиқчасига қиларди. «Уят
эмасми?» дейилгудай бўлса, «Бадан меники, истаган одамга, истаган пулга сотаман, нима
ишинг бор!» деб дангалини айтиб қўя қолишарди. Жалолшилимшиқнинг онаси эса ўзини
фариштадай покиза қилиб кўрсатади. «Покизалик, одамийликнинг юксак нормалари» ҳақида
маърузалар қилади. Одамлар маърузаларини эшитиб, қарсаклар чаладилар...
— Қаердан қидиришингизни билмасмидингиз?
— Менга қаранг, ука, бунақа илмоқли саволларни бошқа одамларга ташланг. Сизга рухсат, —
аёл шундай деб ўрнидан турди.
— Ўғлингиз... Жалол Комилов икки кун аввал ўлдирилган... ваҳшийларча ўлдирилган, — деди
Зоҳид, кейинги гапига атайлаб урғу бериб.
Бу гап аёлнинг оналик туйғусини қитиқлаб уйғотди. Бироқ кул остидаги чўғ аланга олмади.
Чунки аёл юксак маданият соҳибаси эди. Бу гапдан даҳшатга тушмади, уввос тортиб йиғлаб
юбормади. Индамай бурилди-да, катта хона томон юрди. Қия очилиб қолган эшикдан чўғдек
қизил гиламнинг, олтин рангли мато қопланган диваннинг бир чети кўринди. Ичкарида гугурт
чақилди — Аёл сигарет тутатди. Юксак маданиятли аёл Зоҳидда нафрат уйғотди. У чиқиб
кетаверса ҳам бўларди, аммо кўнгилга бир шумлик оралаб, аёлнинг чиқишини кутди. Аёл
ҳаялламади, қўлида тутаётган сигарети билан чиқди:
— Ким ўлдирибди, ушладингларми? — деди титроқ овозда. У дардга берилган ҳолда ҳам
ҳокималик минорасидан пастга тушмаган эди.
Зоҳид саволга жавоб бермай, чўнтагидан сурат чиқариб Аёлга берди. Аёл дарахтга осиб
қўйилган яланғоч мурдани таниди. Шу нафасда юксак маданият чекинди, ҳокималик
минорасидан тушиб, оддий аёлга айланди — кўз олди қоронғилашди. Зоҳид беҳуш аёлни
кўтариб, ҳашаматли хонага кирди. Уни диванга ётқизиб, ошхонадан сув олиб чиқиб юзига
сепди. Аёл сесканиб, кўзини очди. Зоҳидга узоқ тикилди-да:
— Бераҳм экансан, — деди пичирлаб. Кейин буюрди. — 33-19-23 га телефон қил, тез ёрдам
етиб келсин.
Зоҳид «бу маданият соҳибаси яна ўлиб қолмасин», деб айтганини бажо қилди. «Тез ёрдам»
Зоҳидни ҳайратга солиб, тезлик билан етиб келди. Оқ халатли тўрт аёл бирданига кириб
келиб, гап-сўзсиз тез ишга киришиб кетишди. Зоҳид уларнинг ҳаракатларини кузатиб, бу уйга
тез-тез келиб туришларини англади. Бирпаснинг ўзида юрак уриши тасмага туширилди.
Эмланди... «Шунақа имтиёзлар борлиги учун ҳам одамлар мансаб талашишади-да», деб ўйлади
Зоҳид.
— Бир оз чарчабсиз, ўтиб кетади, — деди дўхтир хотин.
— Ўтиб кетиши қийин. Бу сафар ёмон келди. Ҳушимдан кетиб қолдим. Статсионарга ётмасам
бўлмайди.
Дўхтир мансабдорларнинг шифохонасига телефон қилиб бўш жой борлигини билгач, «ўзингиз
юра оласизми?» деб сўради. Аёлнинг «оёқларидан жон чиқиб кетганини» эшитиб, узун
замбилни келтиртирди. Замбилнинг бир учидан Зоҳид кўтарди. «Оғир касал» эшикларни
қулфлатишни унутмади.
Зоҳид «тез ёрдам» машинаси ортидан қараб қолаверди: «Туғмоқ бору кўммоқ йўқ экан-да...»

— Янглишмаяпсанми?
— Йўқ, рост, адаси...
Манзуранинг гапи Асадбек юрагига ханжар бўлиб санчилди. Қизи ҳам унга ботиниб
қаролмаётган эди. У ердан кўзини узмай синиқ овозда салом берганида Асадбек додлаб
юборай дерди. Бу мўъминлик ўрнига қизи сочларини юлиб, «Дод, мусулмонлар, мен отам
туфайли шарманда бўлдим!» деб фарёд урганида Асадбек бунчалар эзилмасди.
Пиёла синса чегалаб ишлатиш мумкин, аммо синиқнинг изи йўқолмайди. Бу пиёлада иззатли
меҳмонга чой узатилмайди. Номус ҳам шундай. Инсон яшайверади, бироқ, шармандалик изи
бир умрга сақланиб қолади. Бу ёруғ оламда ризқи узилгунга қадар номуссизликнинг оғир
юкини ортмоқлаб юраверади. Асадбек буни билгани учун ҳам тўлғоқ азобларини бошидан
кечирарди. Одамлар «фақатгина ўлимнинг чораси йўқ» дейишарди. Ўйлаб қараса, номусга
тушган дарзни кетказишнинг ҳам иложи йўқ экан.
Ҳаёт... номус... ўлим... Номус билан яшамоқ ёки номуссизлик ботқоғини кечиб ўтиб ўлим
жарига қуламоқ... Қизлар ўзларини ёқишади, осишади...
Шу фикр Асадбекнинг хаёлини ёритиб ўтиши билан юраги хаприқиб, нафаси бўғзига қадалиб
қолгандай туюлаверади. Хотини гапига амал қилиб уч марта «астағфируллоҳ» деб қўяди.
Шундай пайтда Худо борлиги эсига тушиб, Яратгандан мадад сўрайди. «Умр бўйи азоб
чекканим етмасмиди» дейди. «Одам бўлиб нима рўшнолик кўрдим», дейди. «Нимаики азобинг
бўлса, барчасини тотиб кўрдим-ку, энди тинчлигимни бер, агар берган бойликларинг эвазига
тинчлигимни олган бўлсанг, бойликларингни қайтариб ол, мени гадо қил, аммо болаларимнинг
бахтини бер, мен ҳам одам бўлиб бир роҳат кўрай, бир кеча тинчгина ухлай, бир кун бир
пиёлагина чойни болаларим даврасида тинчгина ичай...» дейди.
Асадбек кўнглидан нолалар учаверади. У билмайдики Худо нолаю фиғонларга қараб эмас,
бандасининг юрган йўлига қараб ажр беради.
Ҳозир Манзурадан қизининг юкли эканини билиб, бошини қайси деворга уришини билмай
қолди. У кечагина яхши йўл топгандай эди. Қадимда урушқоқ подшолар ярашишни ният
қилишса, қуда тутинишаркан. Ғимирлаб қолган Ҳосилбойваччани қантаришнинг бир йўли —
ўғлини куёв қилиш. «Икки ёшнинг бахти учун» Асадбек ҳокимликдан воз кечади. Қилич
Сулаймонов айтганича бўла қолсин. Шаҳарга ҳокимлик қилиш Ҳосилбойваччага ярашса яраша
қолсин. Асадбекка винзавод ҳам бўлаверади. Бугун ҳокимликка даъвогарлар кўп. Вақти келса
уларнинг ҳаммаси хазондай титилиб кетади. Баҳорнинг шамоли уларни учириб қайси бир
овлоқларга тиқиб келаркин. Ҳокимлик — пулдорнинг қўлида бўлади. Винзавод — очил
дастурхон. Еганинг билан тугамайди. Ўз умрини, обрўсини сотиб ичувчи галварслар бор экан,
Асадбекнинг ҳамёни бўшамайди...
...Шундай режа тузган эди. Бугун-ерта Ҳосилбойвачча билан суҳбатлашмоқчи эди. Қизининг
боши қоронғи... Вақти келиб ҳароми бола туғади. Асадбек ҳароми набиралик бўлади...
Хўш, энди нима қилиш керак?
Бу саволга ким жавоб беради. Манзурами? Унинг кўзларига муҳрланган, мунг билан йўғрилган
саволга-чи? Унга ким жавоб топади? Агар Манзура қизини эрка-тантиқ қилиб тарбия этганида,
қизи суюқоёқ чиқиб, бу тавқи лаънатни ўзи орттирганида Асадбек буларни нима қилишни ўзи
яхши билар эди. Бу саволга жавоб топишда қийналмас эди. Афсус, энг катта айбдор — унинг
ўзи. Асадбек буни билгани учун ҳам эзилади.
Бошқаларнинг тақдирини ҳал этишда кўп ҳам иккиланмайдиган одам қизини шармандалик
07
ботқоғидан тортиб олишда ожиз эканини сезди. Энди унинг учун икки йўл қолган — бири
болани олдириб ташлаш. Бундай қилинса, қизи умр бўйи фарзанд доғида куйиб, кул бўлиши
мумкин. Қолаверса, бу гап ошкор этилмайди, деб ким кафолат беради? Иккинчи йўл — қизини
Элчинга бериш. Асадбек гарчи далили бўлмаса-да, бу Элчиннинг иши, деб ишонарди. Айниқса,
Шилимшиқ ўлдирилгач, бу тахмин ҳақиқатга айлангандай бўлди. Асадбек Элчиннинг қўлидан
шундай ваҳшийлик келар, деб кутмаган эди. Йигитлари баъзан унинг рухсати билан, баъзан
рухсатисиз, вазият тақозосига кўра одам ўлдирардилар. Аммо бирон марта бундай ваҳшийлик
содир бўлмаган эди. «Демак, дийдаси қаттиқ экан, демак, алами зўр экан,— деб ўйлади
Асадбек.— Хўш, шу билан ҳовури пасайдими, қасос ўти сўндими?» Ўшанда Шилимшиқни сургун
қилмай, Элчинни суд қўлига топшириб қўя қолганида бу ташвишлар йўқ эди. Нима бўлди
ўшанда? Адолат қилмоқчи бўлдими? Ё Элчиннинг мардлигидан ийиб кетдими? Унинг «Мен ўзим
ўлдирдим!» деб қатъий туриб олишига аввал ажабланган эди. Кейин бирдан «бу боланинг
жонини сақлаб қолиш керак», деган фикр миясига қаттиқ ўрнашиб қолди. Бу фикр оқибати
мана энди кўриниб турибди. Шилимшиқ ўзбошимчалиги учун жазога лойиқ эди. Ноила
воқеасидан олдин ҳам бир-икки шундай қилиқ қилган, таноби тортилмаса, арқонни узиши
мумкин эди. У ўзи эккан дарахтнинг мевасини ўзи еди — унга ачинмаса ҳам бўлади.
Манзура эрининг хаёлга ботганини кўриб, индамай тураверди. Ниҳоят, Асадбек нигоҳини бир
нуқтадан узиб, хотинига қаради:
— Узатворамизми?
— Кимга? — деди Манзура.
— Билмайман...
Чиндан ҳам аниқ билмайди...
— Қизингиз... бир гап айтди.
— Нима дейди?
— Ўша одамнинг панжалари сал қийшиқроқ эканми...
Бу гапни эшитиб Асадбекнинг кўзлари чақнаб кетди.
— Ўнг панжасими?
— Ҳа, шунақа деди...
— Ҳе, оналарингни...— Асадбек сўкиб юборганини ўзи ҳам билмай қолди. — Энди айтадими шу
гапни?!
Демак, Элчин! Бошқа далил-исботнинг кераги йўқ.
Асадбек — яраланган йўлбарс ҳолидаги одам — ким ўқ узганини энди аниқ билди. Энди у
малъунни бир ҳамла билан йўқ қилиб ташлаши мумкин. Шилимшиқ тортган азобларни
Элчиннинг ўзи ҳам тортиб кўриши ҳеч гап эмас. Буни ҳозироқ бир неча дақиқадан сўнг амалга
оширса ҳам бўлади.
У ҳовлига чиқди. Орқасидан эргашган хотинига эътибор бермай дарвоза томон юрди.
Одатдагидек рўпарасида Жамшид пайдо бўлди.
— Отарчини топиб кел. Ернинг тагидан бўлса ҳам топ, — деди-да, кўчага чиқиб машинага
ўтирди.
Ўтирса ҳам, турса ҳам Элчиннинг кўз олдига ўлжаси келавериб, уйқуси қочди. Кўзлари
киртайиб, оғир хасталикка учраган одам кепатасига тушди. Қасос юрагига лаззат эмас, азоб
беражагини у ўйлаб ҳам кўрмаган эди. Бахтига Зелихон бор экан, ёлғизлатмади. Йўқса, жинни
бўлиб қолиши ҳеч гапмас. Икки марта Анвар келди. Тоғасининг чордоғидан ниманидир
топганини айтди. Элчин бу гапларни эшитадиган аҳволда эмас эди — парво қилмади. Ўзи
Анварни бир йўқлаб бормади.
Зелихон тонгда бир юмуш билан чиқиб кетаётганида Элчин дераза ёнида хаёлга чўмиб турган
эди. Икки соатдан кейин қайтиб келиб қараса, яна шу аҳволда турибди.
08
— Э, ошна, жуда оширвординг, — деди у, Элчиннинг елкасига енгил мушт тушириб. —
Кўзингни оч, эркак! Тварларга ўхшаб қолма.
Элчин хазин жилмайиб, шеригига қаради.
— Бу дунёда ҳамма твар, — деди.
— Менга қара, сенга файласуфлик ҳечам ярашмайди. Сен буюк одамсан, лекин файласуф
эмассан, — Зелихон шундай деди-да, унинг белидан қучиб, маҳкам сиқди. — Сен мишиқи
боласан. Билиб қўй, мен мишиқиларни ёмон кўраман. Эркакмисан, чотингда безинг борми,
эркакка ўхшаб юр.
— Зели оға, сиз мени тушуна олмайсиз, — деди Элчин, унинг қучоғидан бўшагач. — Мен унга
эзилаётганим йўқ. Бошқа гап бор.
— Қанақа гап?
— Сизга айтолмайман.
— Акангдан ҳам сир яширасанми?
— Зели оға, бу ўзим билан ерга кирадиган сир, хафа бўлманг.
— Анави твар бир нима деган бўлса, сен ишонгандирсан. Бундай қилма. Ўлим олдидан одам
ҳар нима деб валдирайверади. Зелихон сенга дўст эмас, душман, деса ҳам ишонармидинг?
— Бу гапни чайнамайлик.
— Ўзинг биласан. Лекин сен кўзингни оч. Биз Асадбек ташлаган қармоққа илиндик. Ўша тварни
айнан сен ўлдиришингни истаган эди. Истаги амалга ошди. Хўш, энди нима қилади? Сен нима
қиласан? Тинчийсанми?
— Гўрда тинчийман мен.
— Буни Асадбек биладими? Билади. У ўқилон. Ўйин энди бошланади. Сен пиёдаларни сурсанг,
у фарзинни ишга солади. Икки биқинида фил, икки ёнида тўра. Сен-чи? Сен фақат асп юриш
қилишинг керак. Ҳар бир отнинг саккизта йўли бўлади. Буни ўйлаяпсанми? Асадбекнинг иши
пишиқ, вақтдан ютади. Сенга тсейтнот хавф солиб турибди.
— Қўрқмайман, менда ҳам фарзин бор, буни ҳисобдан чиқарманг.
Зелихон Элчиннинг мақсадини фаҳмлаб, мийиғида кулиб қўйди.
— Уста ўйинчи бошидаёқ фарзинларини қурбон бериб, алмаштириб ташлайди.
— Мен алмаштирмайман. Мот бўлсам ҳам фарзинни қурбонликка ташламайман.
— Қара, биров келяпти.
Ҳовлида Жамшид кўринди, у бегонасирамай, атрофга алангламай худди ўз ҳовлисига кириб
келгандай тўғри уй томон юрди.
— Асадбекнинг ишончли одами. Мени боғлаб кетган шу эди.
— Ўзингни бос, сир бой берма. — Зелихон шундай деб тезгина диванга бориб ўтирди-да,
чўнтагидан қарта чиқариб, стол устига ёйди. Жамшид кириб салом бергач, Зелихонга хавотир
кўзи билан қараб қўйди.
— О, братан, салом, — деди Зелихон ўрнидан туриб. У бир тутам қартани чап қўлида елпиғич
қилиб ушлаганича Жамшидга яқинлашиб, ўнг қўлини узатди. — Қани, остонада турманг,
кировринг.
Элчин унинг саломига алик ҳам олмади. Қўл ҳам узатмади. У ёлғиз бўлганида Жамшид:
«Юринг, Бек акам йўқлаяптилар», деб бошлаб кетаверарди. Бегона одамнинг ўтириши,
Элчиннинг совуқ қараши уни бир оз сергаклантирди.
— Қани, кирсангиз-чи? — деди Зелихон.
— Уй эгаси таклиф қилмасалар...
— Э, уй эгасини қўяверинг. Бугун чап ёни билан турган. Ютқизиб қўйиб, алам қиляпти. Қани,
бир қўл ташлаймизми?
— Майли, — Жамшид Элчинга қараб олиб, ичкари кирди.
— Йигирма бирми ё фантомасми? — деб сўради Зелихон.
— Менга барибир, — деди Жамшид.
— Демак, устасига фарқи йўқ экан, — Зелихон шундай деб чўнтагидан тахи бузилмаган қарта
олиб Жамшидга узатди. — Бузиб, чийланг.
Жамшид қартани чаққонлик билан аралаштирди. Унинг қўли ишда бўлса ҳам, хаёли Элчинда,
ундан кўз қирини узмас эди.
— Кўн элликдан, — деди Жамшид, ўртага эллик сўмлик ташлаб.
— Яхши, — деди Зелихон қўлларини бир-бирига ишқаб, сўнг чўнтагидан тўртта йигирма
бешталик чиқариб, элликталикнинг устига қўйди, — Эллиги қоронғуси. Юриш юздан бўлди.
Жамшид яна иккита элликталикни ташлади.
— Ўзингизга қайтди, юриш икки юздан.
— Ў, бу эркакнинг ўйини бўлди. Шу пайтгача қаерда эдингиз, эркак?!
Жамшид учтадан қарта узатди. Зелихон қарталарга бир қараб олиб ўртага учта юзталик қўйди.
Жамшид жавоб қайтарди. Юриш минг сўмга етганида Жамшид қартасини ташлади.
— Ютдингиз, акахон. Энди менга рухсат. Сиз билан роса чақчақлашадиган хонаси экан-у, аммо
вақт зиқроқ. Акахонимда иш бор эди. Бир жойга ўтиб келишимиз керак.
— Ҳозирми? Ие, бу ёғи неча пулдан тушди? Бир нозик одамни кутиб турувдигу? Жуда зарур
бўлса... Элчин, братан, мен шу ерда кутиб турайинми?
— Шунақа қилинг, укахоннинг сазаси ўлмасин.
Жамшид, худди янги йил кечасидаги каби, индамай кетди. Элчин ҳам уни гапга тутмади.
Машинанинг орқа ўриндиғида ўтирган Элчин жингалаксоч бу йигитдан кўз узмасди. Жамшид
орқа томонидаги ўткир нигоҳ таъқибини сезиб, дам-бадам кўзгу орқали унга қараб оларди.
«Уриб, боғлаб кетганимнинг алами бор», деб ўйларди у. Жамшид Шилимшиқнинг гапларини
қайдан билсин. Ҳозир нигоҳини қадаб ўтирган одамнинг қаҳрли ҳукм чиқараётгани ҳам унга
маълум эмас. Зелихон «ўлим олдида валдирайверади», дегани билан, Шилимшиқнинг гаплари
Элчинга ҳақиқатдай туюлаверади. «Бу йигит ҳам хотиним билан бўлган», деб ишониш,
Ноиланинг хотирасига балчиқ чаплаш билан тенг. Айни пайтда, ўзининг гуноҳини ҳам бир
карра оширади. Элчин ҳар қанча гуноҳ юкини кўтаришга рози. Суйган ёрининг хотирасини
булғанишини истамайди. Лекин у бечора нима қилсин? Ҳақми ё ноҳақми — гап айтилди. Биров
орқали эмас, ўз қулоғи билан эшитди. «Ўлим олдидан валдирайверади, эмиш... Балки сўнгги
нафасида Худо инсоф бериб рост сўзлаб кетар?.. Уйимга келганини бу ҳайвоннинг ўзи ҳам
айтди-ку? Энг муҳими — келган! Ичкарига кирганми, кирмаганми — бу билан ишим йўқ!» Ҳукм
қатъий эди. Энди ижро этишгина қолди.
Шаҳар марказидаги уч қаватли бинонинг сароймонанд ертўласидаги видеобарда депутат
Орзубек хўжайиннинг келишини кутиб ўтирарди. Бўтқа унга алоҳида эҳтиром кўрсатди —
Чувриндининг кўрсатмасига хилоф иш тутмади. Пештахта ортидаги дўндиқча унга қаҳва
келтириб, ширингина жилмайди. «Маишатни ўрнига қўйишади, бу сувараклар», деб ўйлади
депутат, ноз билан юриб келаётган қизнинг ярим очиқ сонларига суқ билан тикилиб.
Қаҳвасини ичиб улгурмай аъёнлар келишди. Кесакполвон депутатнинг саломига алик олиб,
ўтиб кетаверди. Чувринди эса келиб, у билан сўрашди. Депутатнинг савол назарига жавобан
«ҳозир келадилар», деб ичкарига кириб кетди. Дам ўтмай Асадбек кўринди. Депутатни кўрса
ҳам кўрмагандай, саломини эшитса ҳам эшитмагандай ўтди. «Шефнинг кайфияти чатоқ,
акахоннинг мазаси қочар экан-да», деб ўйлади Бўтқа.
Асадбек биринчи марта ўзи белгилаган қоидани бузди: оила сири хусусида сўз очди.
— Қизимни отарчи... олиб кетган экан. Бу — аниқ!
— Аниқ бўлса, ўзим гаплашаман, — деди Кесакполвон.
— Гаплашмайсан. Унинг битта туки ҳам тўкилмаслиги керак. Мен.. уни куёв қилмоқчиман.
— Бек ака, ҳазиллашмаяпсизми? — деди Чувринди ажабланиб.
Асадбек индамади. У мақсадини айтган, энди аъёнларининг фикрини билмоқ истагида сукут0
сақлаётган эди.
— Бек, эсинг жойидами? — деди Кесакполвон.
— Ҳа, жойида! — деди Асадбек, жаҳл билан. — Нима, куёвликка арзимайдими? Кўрми, шолми ё
қийшиқми?!
Шу гапдан сўнг учовлари ҳам жим қолишди. Уларнинг ҳолига четдан қараган киши бу
мотамсаро одамлар бировнинг руҳини эслаб, эзилиб ўтирибди, дейиши мумкин эди. Аъёнлар
хўжайинларининг феълини яхши билишади. Ҳозир Асадбекнинг жаҳли чиқиб, ақли кетган пайт
— унга гап айтиб маъқул қилиш қийин. Асадбек эса бақиришга бақириб қўйиб энди
афсусланади. Чунки мақсадини айтгани ҳамоно аъёнларининг ажабланишларини олдиндан
билган эди. Оғир-босиқ ўтириб маслаҳатлашаман, деб ният қилганди, ниятини ўзи бузди.
— Ҳайдар, бошқа илож йўқ, — деди Асадбек, энди ҳазин овозда.
Кесакполвон ўттиз йиллик қадрдонига ачиниб кетди. Улар фақат роҳат жомини сипқормай,
алам-ташвишлар заҳрини ҳам татиб кўрганлар, ноумидлик кўчаларида санқиган даврлари ҳам
бўлган, аммо у Асадбекни сира бу эзгин ҳолда кўрмаган.
— Шу қарорга келган бўлсанг, ўйлаб кўргандирсан. Биз нима дердик. Бизга қизинг бахтли
бўлса, ўзинг тинч бўлсанг бас. Аммо айтиб қўяй, агар...
— Агар-пагари йўқ.
— Тўхта, гапимни кесма. Агар у отарчи қизингнинг бахтини қора қилса, менга индамайсан,
йўлимни тўсмайсан, гапингга кирмасам, хафа бўлмайсан.
— Ҳайдар акам тўғри гапни айтяптилар, — деди Чувринди.
— Мени одамларнинг фикри қизиқтиряпти. Маҳмуд, одамлар нима дейди?
— Одамларми? — Чувринди ҳозир шуни ўйлаб ўтирган эди, шу сабабли жавобни кечиктирмади.
— Минг оғиздан минг бир гап чиқади. Шу пайтгача нима гаплар чиқмади, биласиз-ку?
— Шу пайтгача чиққан гаплар фақат менинг ўзимга тегишли эди.
— Энди чиқадиган гапларни ҳимматингизга буриб юборамиз. Азоб чекиб келган санъатчига
ҳиммат кўрсатиб, куёвлик сарпосини ёпди, деймиз. Одамларни шу фикрга кўндириш қийин иш
эмас.
Маҳмуд — Чувриндининг босиқ ҳолда ишонч билан гапириши Асадбекка далда бўлди. Асадбек
бу айўнга ишонади. У шундай дедими, бас, демак, шундай бўлади!
— Депутатинг мулла минган эшакдай бўлиб ўтирибди. Гаплашасанми? — деди Кесакполвон,
асосий масала ҳал этилгач.
— Кўзимга кўринмасин, ким чақирди уни, сенми, Маҳмуд?
— Ўзи келибди, зарур иши бормиш. Гапини эшитиб кўринг.
— Чақир, тезроқ гумдон қил. Ҳозир отарчи келиши керак.
Чувринди эшикни очиб, Орзубекни имлаб чақирди. Депутат одатига хилоф иш қилмади, остона
ҳатлаб ғудранди.
— Нима дейсан? — деди Асадбек унга ўқрайиб.
— Шу... розилигимни айтмоқчи эдим.
Асадбек унинг розилигини англаган бўлса ҳам, атайин гапни айлантирди:
— Нимага розисан?
Орзубек «мени калака қиляптими ё эсидан чиққанми?» деб каловланди.
— Бунча довдирайсан, гапир гапингни, — деди Асадбек.
— Қизимни сўраган эдингиз... бир азият чеккан одамга... шунга маслаҳатлашдик... Розимиз.
— Ҳайдар, шунақа гап бўлувдими? Э, ҳа... жуҳуд хотининг хўп, дедими?
— Бек ака, бир илтимосим ҳам бор эди.
— Илтимосми, шартми?
— Илтимос... Шу... Ёқубжонов бошқа ишга ўтибди. Шуни гаплашиб берсангиз... Менинг кўзим
учиб тургани йўқ-ку, ўзингиз биласиз, мансаб талашадиган одаммасман, аммо... кўпнинг
манфаати учун керакмикин?..1
Асадбек бу гапни эшитиб, унга қаттиқ тикилди. «Эси жойидами бунинг, — деди у ўзича. —
Мени Худо деб ўйлайдими? Ёқубжоновнинг ўрнига мен одам қўярканманми? Катта олимлар
бошқариб келган иш бўлса... Бу етим тойлоқ илм кўчасининг ёнидан ўтганми ўзи? Депутатлиги
камлик қилибдими? Пошшоликка даъвогарлиги чин бўлиб қоляпти-ку? Ёқубжоновнинг ўрнини
эгалласа, Оқсаройга бир қадамгина йўл қолади. Анойи эмас бу тойлоқ. Қўлимдан келса ҳам
қўймас эдим буни...»
— Бу илтимос эмас, шарт. Қизингни амал курсисига алмаштирмоқчимисан?!
— Ундай эмас, Бек ака...
— Овозингни ўчир, ҳароми! Мени гўл деб ўйлаяпсанми?! Ҳеч бўлмаса кўнгил учун «куёв
бўлмиш ким ўзи?» деб сўраб қўй. Сен жавобингни қачон айтишинг керак эди? Ўн кун ўтдими,
Ҳайдар?
— Сафарга кетиб қолдим, узр.
— Иккинчи қадам босма бу ерга. Сенга айтилган одам аллақачон уйланиб бўлди. Жўна!
Орзубек тепки еган ит ҳолига тушиб, орқасига ўгирилди.
— Бунчалик хор қилманг-да ака, — деди Чувринди, депутат чиқиб кетгач, — бизга асқотиб
қолиши мумкин.
— Пошшо бўлгандаям сариқ чақага олмайман буни. Бўтқа!
Эшик қия очилиб, Бўтқанинг башараси кўринди.
— Ҳозир чиққан сўтакнинг қизи бор.
— Бек ака, ундай қилманг, — деди Чувринди.
— Сен аралашма. Қизини бозорга солишнинг қанақа бўлишини бир билиб қўйсин! Бўтқа,
тушундингми, айтганимни қил. Отарчи келмадими?
— Бўйдоқ олиб келди, кутиб ўтирибди.
— Чақир, кирсин.
Элчин кириб салом берди. Аъёнлар унга таниш эди. Қамалмасидан илгари буларга хизмат
қилган, Кесакполвон киму Чувринди ким — яхши биларди.
Асадбек ўрнидан туриб, бир қадам босиб қўлини узатди. Бу марҳамат унча-бунча одамга
кўрсатилмас эди. Бу марҳаматга эришганлар муборак қўл ҳавода узоқ вақт муаллақ қолмаслиги
учун чаққон келиб, тавоф қилар даражада сўрашар эдилар. Элчинга бу маълум бўлса-да,
шошилмади. Битта-битта босиб келиб, бошқалар каби қўшқўллаб эмас, ёш болаларга ўхшаб
бир қўллаб сўрашди. Унинг бу беадаблиги аъёнлар эътиборидан четда қолмади. Улар савол
назари билан Асадбекка қараб олишди. Асадбек юзида ўзгариш сезилмагач, улар ҳам
қадрдонлардек сўрашишди. Ҳар- ҳолда «Куёвни пайғамбарлар сийлабди», деган нақл бор.
— Ҳофиз, оламда бормисиз, йўқламасак юз сўмлик пулдай кўринмасдан юраверар экансиз-да,
а?
— Сизнинг ишингиз кўп, ака, биз эса бекорчи одаммиз. Бошингизни оғритмай, дейман-да, —
деди Элчин.
— Сиздай меҳрибон укахонлардан яна иккитагина бўлса жаннатда юргандай роҳат қилиб
яшарканмиз, — деди Асадбек, — Ҳайдар, ҳофизнинг ашулалари эсингдами? Эшитиб нақ эриб
кетардик-а? «Қаро кўзим»ни қийворади-я! «Қаро кўзим, кел энди, мардумлиғни фан
қилғил»миди? Бу «кел, энди сен ҳам одам бўлгин», дегани экан-да, а?
— Ҳа, шунақароқ, — деди Элчин, Асадбекнинг пичингларини ўзича талқин қилиб.
— Нимага йўқлаганимизни биларсиз-а, ҳофиз?
— Ҳайронман.
— Ҳайрон бўлманг. Шилимшиқни ўлдиришингизни билардим-у, аммо бунақа ваҳшийлик
қиласиз, деб ўйламовдим. Сиздек нозиктаъб одам...
— Тушунмадим, Шилимшиғингиз ким?
— Ўзингни овсарликка солма. Камбағални сийласанг, чориғи билан тўрга чиқаркан. Сен
хуморингни босарсан, деб мен уни асрадим. Ошни мен пиширдим. Суздим, ҳатто ошатдим. Сиз,2
оғайничалиш, фақат чайнаб ютдингиз. Энди нафсингиз ором олгандир, а?
Элчин истеҳзо билан кулиб қўйди.
— Қорни оч одам бир ошам ошга қаноат қилармикин?
— Жон ширин бўлса — қаноат қилади. — Асадбек шундай деб аъёнларига қараб олди. Улар
бош ирғаб, тасдиқ ишорасини қилишди.
— Жон ширин... — деди Элчин истеҳзоли жилмайиш билан.
Жондан тўйган болтадан қайтмас экан. Аслида Элчин учун жоннинг ширинлиги қолмаган. Ким
билан олишаётганини, оқибати нима бўлишини билади. Ўлиги қайси бир овлоқда ёки қайси бир
сув остида чирийдими ё кафанланиб кўмилиш насиб этадими — шугина қоронғи унга. Асадбек
уни гўл балиқ фаҳмлаб, ўлимтик чувалчангли қармоқни ташлади. Қармоққа илинтирдим, деб
ўйлаяпти. Асадбек ишнинг кўзини билади. Лекин Зелихон бекорга академик дейилмайди —
буниси ҳам бор. Шилимшиқ масаласида Асадбекнинг ҳисоби хомроқ, Зелихонники аниқроқ
бўлди. Асадбек Элчиннинг ўткир зеҳнли маслаҳатчиси, мард ҳомийси борлигини ҳисобга
олмаган эди. Зелихон билан Элчин эса барчасини ҳисоб-китоб қилиб қўйишган. Асадбекнинг
одамлари Шилимшиқни кузатажагини билгани учун ҳам Зелихон ўзини панага олди.
Шилимшиқнинг аҳволи милисадан аввал Асадбекка маълум бўлажагини ҳам тахмин қилиб,
янглишишмади. Энди нима қилмоқчи, нима демоқчи — шуниси қоронғироқ. Элчин Асадбек
билан пичинг тошлари отиб ўйнашиш хатарли эканини билиб, ён босгандай бўлди. «Жон
ширин», деб тан олиши шундан.
— Сен «бир ўзимман», деб қасам ичувдинг, — деди Асадбек.
— Ҳа, бир ўзимман, — деди Элчин хотиржам.
— Бориб катта холангнинг эрини лақиллатасан. Арманими, ким у йигитлар?
— Ҳа, уларми?..— Элчин узоқ танишларини эслаб қолгандай жилмайди. — Ўзим ҳам аниқ
билмайман. Пулга ёлловдим. Пулни ола солиб жўнаворишган. Қаёқдалиги номаълум.
— Мен сенга уларни топиб бер, деяётганим йўқ. Сен одамим йўқ, деб қасам ичдинг. Мен сенга
бегона миллатдан одам аралаштирма, дедим. Сен ҳажиқизнинг ишини қилдинг. Сен мард
бўлсанг, мени ўз қўлинг билан ўлдир. Қаёқдаги ҳаромиларни бошлаб келма. Қиморда ғирромни
ёмон кўришимни биласан-а? Ҳаёт ҳам бир қимор. Эпласанг — ўйна. Эпламасанг — четга чиқ.
Сен эплай олмас экансан. Қиморнинг ўз қонун-қоидаси, нозикликлари бор, а? Сен қўлингда туз
бўлса босар-тусарингни билмай қолардинг. Бу ўйинда ҳам шу ҳолга тушдинг. Қўй, ука, сен энди
бу ўйинлардан узоқроқ юравер.
Асадбекнинг бирдан мулойимлашиши Элчинни ажаблантирди.
— Сен бу ўйинда иккита хатога йўл қўйдинг. Биринчиси — академикни «туз» деб билдинг.
— Қайси академик? — Элчин ўзини гўлликка солмоқчи бўлди.
— Ҳофиз, Зелихон Хангреев кимлигини билмасам юрган эканман-да «ўқилонман», де-еб
керилиб. Ҳаддингдан ошма, бола. Ҳар ишнинг ўз ҳадиси бўлади. Академик — ўғри. Ўғриликда
унга тенг келадиганини топиш қийин. У аҳмоқ, нимага бунақа ишларга аралашиб юрибди,
ҳайронман. Ошнанг қаерни мўлжаллаб қадам босишини мен биламан. Ўша ерни истасам,
супуриб тозалаб қўяман, истасам, чўғ ташлаб оёғини куйдираман. Айтиб қўй унга, мен билан
ҳазиллашмасин. Чиққан жойига қайтиб кирғизвораман худди...
— Зели оға менга у ёқда кўп ёрдам берди, — деди Элчин, — биз ака-укадай бўлиб қолганмиз.
Унинг бу ишларга алоқаси йўқ. Алоқаси бўлганида ҳам шарт бузилмас эди. У шу ерларда ўсибулғайган, мусулмон фарзанди.
— Бунинг менга аҳамияти йўқ. Энди иккинчи хатоингни айтайми? Сен ҳеч бир ишни пинҳона
қилолмайсан. Қийшиқ бармоқларинг қоронғида ҳам панд беради.
Бу гапдан кейин Элчиннинг баданига муз югурди. «Демак, қизи масаласида тамом қўлга
тушибман...»
— Сенга уйлан, девдим, а? Ҳа, уйлан, ота ўрнида ота бўлиб тўйингни ўтказиб берай.3
Асадбек шу гапи билан суҳбатга якун ясади...
Элчинни ташқарида Жамшид кутиб турар эди.
«Ота ўрнида ота бўлиб тўйингни ўтказиб берай... Сени куёв қиламан, деганими бу? — деб
ўйлади Элчин. — Қизига ким тегинганини энди аниқ билибди. Шунга қарамай, юмшоқ гапирди.
Мен у учун кимман? Истаса, қиймалаб ташлаб хумордан чиқиши мумкин-ку? Нима учун
гуноҳимни кечди? Қизидан ўн тўрт ёш катта бўлсам... Бу ёқда қамоқ...»
Элчин саволларга жавоб топишга қодир эмасди. У қиз воқеасидан сўнг «менга бермай кимга
берарди», деб ўйлаган, кейинроқ эса бу фикри хом эканига амин бўлиб эди. Аслида мақсад —
ўч олиш. Асадбекдай одамга номус азоби нима эканини билдириб қўйиш эди. «Куёв бўлсамчи?» деган ўткинчи ўйга фаришталар омин деб юборишини ким билиб ўтирибди? Элчин
Асадбекни қаҳри қаттиқ, кунда бир челак инсон қони ичадиган одам сифатида билмаса ҳам,
ҳарҳолда унга-да инсон юрагини берган, у ҳам бандасининг туйғуларидан бебаҳра эмас, деган
тушунчалардан йироқ эди. Қизи тақдирини ўйлаб, неча тунни бедор ўтказгани ҳам у учун
номаълум. То ўлгунига қадар бу сир унга ошкор бўлмайди.
Асадбекнинг қарори Зелихонни ҳам гангитиб қўйди. Осмонга устун бўлай, деб турган одамнинг
фарзандини номусли қиз сифатида ўз тенгига узатишга қурби етмас эканми? Нима учун шундай
қилмади? Номуссизликдан қўрқдими? Қанчадан-қанча бузилган қизлар никоҳ кечасининг номус
имтиҳонидан аъло даражада ўтаётганларида Асадбекнинг қизи қоқилар эканми? Шундай
дўхтирлар борки, керак бўлса ўнта туққан аёлни ҳам онаси ўпмаган қизга айлантириб қўяди.
Шундай замонда, шундай қудрат соҳиби бўлмиш Асадбекнинг қадам босиши уларни ҳайрат
тўрларига ўраб ташлади.
— Асадбек сенга шанс беряпти, — деди Зелихон, ўйларини бир ерга жамлашга ҳаракат қилиб.
— Ундан фойдаланмасанг, оёқ остида ўралашиб юрган аҳмоқлардан фарқинг қолмайди. Агар
уйланмасанг...
— Ўлдирадими?
— Балки ўлдиртирар. Сенигина ўлдирса майли эди, бу ёқда мен ҳам борман. Лекин мен бунақа
ўлишни хоҳламайман, билиб қўй. Сен Асадбекнинг кафтида турибсан. Истаса, сенга бир бурда
нон беради, истаса, гўштингни итларга ташлайди. Сенинг гўштингни еган ит ҳаром ўлса керак,
шунинг учун итларга раҳм қилгину берган бир бурда нонини олиб еб, унга раҳмат айт.
Зелихон вазиятни юмшатиш учун гапни ҳазилга бурди. Элчин унинг мақсадини англаб, ўзини
мажбур қилиб жилмайди.
— Раҳмат айтаман, агар чиндан ҳам қизини менга берса, мушкулимни анча осон қилган
бўлади.
— Яна қанақанги мушкулинг бор? Сен қасос олдинг. Эркаклик бурчингни бажардинг. Армонинг
ҳам, мушкулинг ҳам йўқ энди. Гумонларни йиғиштириб ташла, одамга ўхшаб яшайвер.
— Одамга ўхшаб яшаб бўларканми ҳозир? — Элчин овозини бир парда кўтарди. Зелихоннинг
ўгитидаги фалсафа унга ёқмади. — Атрофни шоқолу тулкилар босиб ётса, ким одамга ўхшаб
яшай олади? — У ўртага савол ташлади-ю, жавоб кутмай сўзини давом эттирди. — Арслонлар
ичида яшасам ҳам алам қилмасди. Арслонлар қирилиб кетган, шунисига доғман.
— Шоқоллар орасида тулки бўлиб яшамоқчимисан? Тулкиларни тулки бўлиб, шоқолларни
шоқол бўлиб қирмоқчимисан? Сен шунчалар бефаҳммисан? Билиб қўй: шоқолу тулкилар
биздан аввал ҳам бўлган, биздан кейин ҳам қолади. Уларни ҳеч ким қириб ташлай олмайди. Бу
биринчи масала. Иккинчи масала шуки, мен олим эмасман. Мен бир ўғриман. Ҳаёт ҳақидаги
менинг фалсафам бошқа, сеники бошқа, Асадбекники бошқа. Дунёда тирик зот борки, ҳаммаси
ҳаётдан аламзада. Ҳамма алам билан юради. Баъзилар бу аламини ичига ютиб сабр қилиб
яшайди. Баъзилар аламга қул бўлиб, кўзлари кўр бўлиб қолади. Ҳеч нарсани кўрмайди. Оёғи
остига қопқон кўйилганини, тўғри йўлдан кетяптими ё жарга боряптими — билмайди. Бу4
нодонларнинг қисмати битта. Сен нодон эмассан шекилли?
— Доно одамларга ўхшаб яшашим керакми? Тўйгунча ухлаб, тўйгунча овқат еб, тўйгунча ишрат
қилиб, тўйгунча амал талашиб...
— Сенга амалнинг нима кераги бор? Сенга маданият министри бўлгин, деяётганим йўқ-ку?
Одамлар сени яхши кўришади. Ашулангни айтиб, уларни хурсанд қилиб юравер.
«Ўн беш йил олдин шундай эдим. Ашуламни айтардим, даста-даста пулларни ишлардим.
Еттинчи осмонда сузиб юрардим. Бу қилиғим Худога ёқмади шекилли, йўлимни буриб юборди.
Хўш, шунча азобли йўлни босиб ўтиб, яна изимга қайтайми?
Яна ашула, яна шуҳрат, яна пулми? Яна қорин бандаси бўлиб яшайми?» Элчин хаёлида шу
гаплар туғилди-ю, аммо тилига кўчмади. Зелихон билан бу мавзуда кўп баҳслашишган.
Умрнинг турли сўқмоқларида юрган одамларнинг ҳаёт ҳақидаги тушунчалари, фалсафалари
бир хил бўлиши қийин. Шундай экан, баҳсда бир томоннинг ғолиб келиши мумкин эмас.
Зелихон ҳаёт билимдони сифатида Элчинга насиҳат қилаверади. Аммо у, Асадбек айтмоқчи,
фақат ўз касбининг академиги. Ҳаётда ҳар бир одам ўзича академик. Ҳар бир одам ўзича ҳақ.
Ҳар ким ҳаётдан ўзича сабоқ олади.
Зелихон Элчиннинг жим бўлиб қолганини кўриб, «гапим таъсир қилиб, сал отдан тушди
шекилли?», деб ўйлади.
— Аввал чақиртирганида сендан гумон қилган эди, бу сафар аниқ ишлабди. Сенлигингни
қаердан билибди? — деди Зелихон гапни бошқа ёққа буриб.
Элчин ўнг кафтини, жимжилоғи томонга оғиб турган бармоқларини кўрсатди.
— Ўзим ҳам ўйловдим. Сен билан бир иш қилиб бўлмайди, ошна. Сени тутиш учун
экспертизанинг ҳам ҳожати йўқ.
Асадбекнинг қизи ўғирланганда Зелихон Элчинни огоҳлантириб, ўнг қўлингни ишга солма,
девди. Қиз типирчилаб ётганида бу ўгит эсга келармиди?..
— Амма-холаларингни бугуноқ юбор. Пайсалга солма. Мен уч-тўрт кунга Фарғонага бориб
келишим керак. Маслаҳатларинг пишгунча қайтарман.
Зелихон сафардан мақсади нима эканини айтмади. Элчин ҳам сўрамади. Чунки Зелихоннинг
болалиги ўтган жойларни қўмсаб, бориб туришини у яхши биларди. Зелихонни бу сафар фақат
болалик хотиралари ёки катта ўғирлик режаси эмас, жиддий ташвиш чорлаётгани унга маълум
эмасди.
Асадбек хотинига мақсадини аён қилмаган эди. Шу сабабли совчиларнинг кириб келиши
Манзурани шошириб қўйди. Ҳовлида икки нотаниш жувоннинг пайдо бўлишидан аввалига
кўнгли равшанлашди. Она кўнгли сезгир бўлади. Қизининг бўйи етгач, дарвозадан мўраловчи
бегона аёл мақсадини дарров фаҳмлайди. Бу ташриф оқибати нима билан тугашини билса-да,
барибир кўнгли равшанлашди.
Жувонлар «сендан қолсам қулоғимни кесаман», деб бас бойлагандай, бири-биридан бўлиқроқ
эди. Улар шаҳарга донғи кетган одамнинг хотини дуру гавҳарларга кўмилиб яшайдиган малика
деб ўйлашганми, устида одмигина қора духоба нимча, оёғида маҳси-калиш бўлган Манзурани
чўри гумон қилиб, ҳовлида туриб қолишди.
— Кираверинглар, тортинманглар, овсин, — деди Манзура.
— Эгачим йўқмидилар? — деб сўради жувонлардан бири.
— Кимни айтяпсиз? — деди Манзура, «булар адашиб кириб қолишмадими», деган хаёлда.
— Асадбек акамнинг хотинлари, — деди жувон унга ўғринча тикилиб.
— Менман, овсин, — деди Манзура.
— Вой, айланай сиздан, эгачи, танимабмиза. Келинг, бошқатдан кўришайлик. Эсонмисиз,
омонмисиз... Биз ўғирликка келувдиг-а...
Манзура кулимсираб, уларни уйга бошлади.
 Куёвликка даъвогарнинг кимлигини билиб, Манзуранинг эси оғиб қолаёзди. Элчин «бор гапни яширмай, дарров айтинглар», деб совчиларга тайинлаган, улар бу амрни оғишмай адо этган эдилар. Манзура қизининг бошига оғир савдо тушгандан кейин хотинини сўйиб қўйиб қамалиб чиққан отарчига берарман, деб ўйламаган эди. Гарчи совчилар «хотинини ўзи сўймаган, туҳмат бўлган» деб ишонтиришга уринишса ҳам, Манзуранинг ранги оқариб, бадани музлаб кетди. У совчиларга чой қуйиб узатиб, ҳовлига чиқди-да, болохонадаги йигитларга «акангизни тез топинглар», деб буюрди. Дам ўтмай даҳлиздаги телефон жиринглади. Асадбек хотинининг гапларини хотиржам эшитди. Манзура эрининг аччиқланишини, «ҳайдаб чиқар», деб бақириб беришини жуда-жуда истаган эди. Афсусларким, кутгани рўй бермай, эри босиқлик билан:
— Жойи чиққан бўлса, узатиш керак, — дегани унинг ақлини шошириб қўйди. Бир дамнинг
ўзида хаёл уни минг бир кўчага олиб кирди. Ниҳоят, эрининг мақсадини англагандай бўлди-да,
«Вой шўрим, энди нима қиламан!» деб пичирлаб, ҳовлига чиқди. Совчилар ўтирган уйга
кирмоққа юраги бетламади. Ошхонага қараб юрди. Қозонда шўрва билқиллаб қайнаяпти.
Чойнакнинг жўмраги буғ уфуради. У беихтиёр қўлига чўмич олиб, ярим коса шўрва сузди.
Кейин чўмични қозонга ташлаб, яна ташқарига чиқди. Дераза оша ташқарига қараб ўтирган
совчиларнинг бири унинг ҳаракатини кузатиб, «бир нимасини йўқотиб қўйиб гангиб қолди,
бояқиш», деб ўйлади. Манзура бу онда бирон буюмни эмас, юраги тўрида ўн саккиз йил
авайлаб асраган орзусини, умидини йўқотган эди. Буюмни йўқотса, топиларди, жуда топилмаса
«бош-кўзимдан садақа», деб қўярди. Орзу-умиди-чи, энди уни топадими, тополмаса уни ҳам
садақа қилиб юбориш мумкинми?..
Манзура бир қарорга келиб, яна ошхонага қайтди. Учта косага шўрва қуйиб патнисга қўйди-да,
чаққонлик билан кўтариб, меҳмонхона томон юрди.
Бир йўналишда юрадиган автобус ҳайдовчиси хаёлга берилса ҳам, керакли жойда беихтиёр
равишда бурилаверади. Шунга ўхшаб ошхона — меҳмонхона йўналишида қатнайверган
Манзура хаёли банд бўлса-да, вазифасини аниқ бажарди. Жувонлар шўрвани мақтаб-мақтаб
ичиб бўлишгач, жавоб кутиб унга қарашди. Асадбек розилик билдирган бўлса ҳам Манзура
дарров хўп дея олмас эди. Гулдай қизига бир отарчидан совчи келадию дарровгина розилик
бериб юборадими? Айрим жойларга совчилар келавериб кавушлари титилиб кетади. Лекин...
айрим жойлардаги қизлар бошқа... унинг қизи бошқа. Бу совчилар буни билишади. Билганлари
учун ҳам тортинмай, чўчимай кириб келишдими?
— Энди... адамиз билан маслаҳатлашайлик... Қизимиз ёш... Ҳали ўқийди... — деди Манзура
чайналиб.
— Вой, эгачи, маслаҳатсиз бўларканми бу иш. Сиз маслаҳатлашинг, ёшлар бир-бирини кўрсин,
ёқтирсин. Худо хоҳласа, юлдузи юлдузига тўғри келиб қолса, бу ёғи тўй-да!
— Қайдам... ҳали тайёргарлигимиз ҳам йўқ.
Икки мамлакат муаммоларини ҳал этиш учун йиғилган дипломатларнинг саломлашишидан
тортиб, хайрлашувига қадар, муомалалари, кулимсирашларидан тортиб қош чимиришларигача
бўлган ҳаракатлари аниқ ишлаб чиқилади. Худди шунга ўхшаш, совчилик маросими ҳам юз,
балки минг йиллар давомида бир қолипга тушган. Хотинлар ўзларини қандай тутишни, нима
дейишни яхши билишади. Мана ҳозир Манзура: «Ҳали тайёргарлигимиз ҳам йўқ», деди. Бу —
қизимизни узатишга розимиз, аммо сиз айтгандай эртага эмас, балки индинга, дегани. Бўлмаса
бу хонадон учун тўй нима экан. Эрталаб ишга киришилиб, оқшомда тўй бошлаш қўлидан
келмайдими? Лекин қизи бор одам ноз қилмаса «дипломатия» қонун-қоидалари бузилади.
Совчилар уй соҳибасининг кўнглини кўтарадиган бир-икки гапларни айтиб, лутф кўргазиб,
ўринларидан жилишди. Жувонлар бир оз хижолат чеккач, бир оз ноз қилган бўлиб, қоғоз
халтани олишди. Бу ҳам дипломатиянинг бир қоидаси — розилик аломатига ишора. Эртага бу
жувонлар тугун кўтариб келишади. Манзура патир нонларни олиб қолади. Оқшомда эркаклар
келишади. Қарабсизки, қиш охирламай туриб тўй!

Анвар катта тоғасиникига борганда осмон эринмай қор эларди. Қиш дангасалик қилиб вақт
ўтказган, дўппи тор келганда типирчилаб қолган одамга ўхшарди. Анвар тоб ташлаган кўк
дарвозага яқинлашиб жинғироқ тугмасини босаман, деганида дарвозанинг бир табақаси ер
чизиб очилиб, аввал қулоғи кесилган баҳайбат ит кўринди. Ит: «Сен ҳам одаммисан,
вовуллашимга арзийсанми, йўқми», дегандай Анварга бир қараб олди. Ортидан тоғаваччаси
кўринди. Элликдан ошган бу одамга вақти келиб «бу дунёда нима кўрдинг?» деган савол
берилса, боққан итларининг наслию номини адашмай айтиб бериши тайин. Қайси боласининг
қаерда ўқиши ёки қаерда ишлашини эса, аниқ билмайди. Бола-чақасининг ризқи қийилиб, қора
қозон қайнамай қолса қоларки, итлар гўштсиз оч қолмас. Итни одамга вафодор деб нақл
қилганлар. Худо шундайин бандани яратганини билганларида эди, одам итга вафодор, деб
нақлга тузатиш киритар эдилар.
Бошига қорақўл телпак, оёғига кирза этик, эгнига аскар болаларнинг пахталик тўнини кийган
тоғаваччаси Анварни кўриб, кулимсираб сўрашди.
— Аммам яхшимилар? Ке, жа кўринмай кетдинг. Сан ичкарига кириб тур, буни би-ир
айлантириб келмасам бўлмайди.
— Зўр-ку, — деди Анвар итга қараб.
— Шу якшанбада Қамбар ҳўкизнинг итига қўяман. Бир чиқсанг-чи, ҳадеб китоб ўқувриб миянг
суюлиб кетади. Томошани кўрсанг, кўнглинг яйрайди.
Анвар бир марта чиққан, «тамошани» кўрган, аммо кўнгли эзилиб, ўн кунча ўзига кела
олмаган. Бир-бирининг жағини тишлаб, силтаб тортаётган итларнинг қонли башаралари, ғажиб
ташланган оёқлари, бу манзарани завқ билан тамоша қилаётган одамларнинг қиёфалари кўз
олдидан кетмай, қийналиб юрди.
— Томда тоғамнинг эски китоблари бор экан, шуни кўрмоқчи бўлиб келувдим.
— Томда китоб бораканми? Чиқиб ўзинг қарий қол. Уйда кеннайинг бор. Нарвонни қўйиб
чиқавер. Эски китоб керак бўлса Шамси сўтакникига борсанг бўларкан. Шамси сўтакнинг Фозил
қийшиқ деган отаси бўларди. Фозил қийшиқнинг отасини Нозим паранг дейишаркан. Ўшанинг
эски шаҳардаги уйи бузилибди. Қўшсинчнинг орасидан китоблар чиққанмиш. Ҳамма тилла
беркитса, паранг китоб беркитган экан, — у шундай деб кулди-да, итини етаклаб кетди.
Баландлиги салкам одам бўйи келадиган чордоқ лўлининг хуржунини эслатарди. Қирқилган
шохлар, эски обкаш, радио... нимаики нарса кераксиз туюлган бўлса, олиб чиқиб
қўйилаверилган. Бу чанг босиб ётган буюмлар чангалзорига яқин йилларда одам боласи қадам
қўймагани билиниб туради. Анвар нима учундир «китоб ё қутида ё жомадондан бўлади», деб
хаёл қилди. Чордоқда қути ҳам, эски жомадон ҳам йўқ эди. Чордоқни бир чеккадан титишга
мажбур бўлди. Китоб яхшилаб беркитилган, дейиш мумкинмас. Чунки уй олтмишинчи йилларда
қурилган, у пайтларда қўрқиб китоб яширишга ҳожат йўқ эди. Агар ўша китоб мавжуд бўлса,
уни тоғасининг ўлимидан сўнг, кераксиз матоҳ сифатида олиб чиқиб ташлашган.
Газ келгандан кейин хизматини адо этиб бўлиб, нурай бошлаган мўри ёнида уйилиб ётган
латта-лутталар орасидан китоблар, газит-жўрнал бойламлари, аллақанча қоғозлар чиқди.
Уларни пастга олиб тушиб, чангини қоқиб тахлай бошлади. Газит-жўрналларнинг аксари
йигирманчи йилларда чиққан, уқаланиб кетган қоғозларига қараганда унда араб ҳарфларида
ёзилган гаплар тарихи янада узоқроқ.
Анвар уларни бир тугун қилиб уйига олиб кетиб, бафуржа танишиш ниятида эди. Аммо
қизиқиши ниятидан устун келиб, ичи қизиб, варақлардан бирини олиб, ҳарфни ҳарфга7
уриштириб ўқимоққа киришди:
«Шундан билмоқ керакки, бутун Туркистон халқи иттифоқ этса, қон тўкилмас. Ер ва амлок ҳам
тақсим бўлмай қолур. Дин ҳам рувож топур. Минг карра доду бедодки, ихтилоф этмоқ учун
иттифоқ этканмиз ва ихтилофмиз. Сабаби ила бадбахтлиқға дучор бўлурмиз. Бутун Туркистон
иттифоқ этса ўн беш миллунлик бир қуват имлоға келурки, мунга ер титрайдур...»
«Бунча ақлли гапларни ким ёзган экан, — деб ўйлади Анвар. — Бир-бирининг гўштини еб
турган одамларга етказадиган дур фикрлар шу овлоқда неча йилдан бери чанг босиб
ётибдими?»
«Туркистон керакким мухторият бўлсун, муҳокама шариялар барпо бўлсун. Ҳатти булар бора
аскар олинсун. Дафъа аскар олинмоқға қарор берилурди. Аммо муллалар съезди Туркистондан
аскар олинмоқға қарор берибдур, деб илмодан балки баъзилар норози бўлур деб бошқа
съездга муқуф қўйилди...»
Анвар мазмунни дуруст англамай, сатрларни қайта ўқиди. «Илмо съезди нима экан?» деб
ажабланиб турганида хаёлини янгасининг овози бўлди:
— Анваржон, совуқда турмай, уйга кирақолинг.
— Раҳмат, кеннойи, чанг-пангини қоқиб олай, — Анвар шундай деб бошини қоғоздан кўтариб
янгаси ёнидаги узун бўйли йигитчани кўрди. Йигитча — шу хонадоннинг тўнғичи, тоғасининг
набираси эди. Тоғасининг ўлимидан сўнг бу уйга кам келгани учун Анвар бу йигитчанинг
қандай одам эканини яхши билмасди. Тўй-маъракаларда бир-икки алмойи-алжойи гапларини
эшитиб, энсаси қотгани учун унга рўйхуш бермас эди.
Онаси ёнида тиржайиб турган йигитча худди Анвар билан бирга ётиб, бирга тургандай салом
ҳам бермасдан гап қотди:
— Макулатура керак бўлиб қолибди-да, а?
Анварнинг энсаси қотди-ю, индамади. Янга изига қайтгач, бу хонадоннинг тўнғичи чўнтагидан
сигарет чиқариб, тутатди. Анвар бу балодан тезроқ қутулиш учун ишни тезлаштирди. Бунга
фаҳми етмаган йигитча эса кечаси билан телевизор кўрганини, сессияда қайси депутат
қайсисини «тузлаганини» бир четдан гапираверди. «Бунга ит уриштиришни тамоша қилиш ҳам,
сессия кўриш ҳам барибир», деб ўйлади Анвар.
Ишни охирига етказишга Анварнинг тоқати етмади. Янгасидан эски дастурхон сўраб олиб,
чордоқдан топганларини тугди-да, орқалаб кўчага чиқди. Қўналғага етай деганда
тоғаваччасига дуч келди. Тоғаваччаси итини дарахтга боғлаб қўйиб, ўзи қора чопонли бир
одам билан гаплашиб турган эди.
— Ҳа, топдингми? — деди у, Анвар яқинлашгач.
— Топганга ўхшайман, — деди Анвар, — уйга бориб қараб чиқаман.
— Ишинг битган бўлса бўпти-да. Шамси, бу йигит бизнинг жиян бўлади. Ўзи олим. Катта
идорада олимлик қилади. Мияси ғиж-ғиж илм. Шунда ҳам тинмай ўқийди. Отамдан қолган
китобларни сўраб келибди. Китобларингни сен нима қилдинг?
Шамси деганлари, оғзида носи бор экан, тупуриб, лабини енгига артди-да, қўл силтади.
— Э, арзимайдиган китоблар экан. Чўлпон дейишдими-ей, яна аллакимлар, дейишди. Отлари
эсимда йўқ. Шайхонтовурда бир идора бор экан, эски китобларни сотиб оладиган. Манга
арзимаган пул беришди. Эскича китобларга кўпроқ тўлашаркан.
— Доданг ҳам парангман, деб юравурган эканда, а? Токчанинг орасига тилла-пилла қўйиб,
кейин сувавормайдими! — деб кулди тоғаваччаси.
— Э, китоб жинниси бўлган эканлар. Бунақа одамда тилла нима қилади?
Анвар бу суҳбатдошлардан тезроқ қутулиш учун ўзига кераклисини кутмай, бошқа томонга
борувчи автобусга чиқиб жўнаворди.
У ҳовлига тугунни орқалаб кирганида рўпарадаги уй эшиги очилиб Собитхон қори чиқиб келди.8
Сўнгра эшик оғзида Рисолат кампир кўринди. У ўғлининг келганини билмай қорига:
— Ўзи билмасин, а? — деб тайинлади.
— Хўп, — деди қори кулиб, сўнг кампир сирни ошкор қилиб қўймасин, деб қўшиб қўйди: —
Ана, Анваржон келяптилар.
— Келдингми, болам, — деди Рисолат кампир остона ҳатлаб, — аканг эсон-омон эканми?
Анвар қори билан саломлашгач, онасига жавоб берди:
— Уруғларингиз соғиниб-соғиниб салом айтишди. Жиянингиз итидан ортса, аммажонини
кўргани албатта келаркан. Оёғига пояндоз тайёрлаб туринг.
— Бўлди қил, эски пахтани чувима. Ити сани арпангни хом ўряптими, нима ишинг бор. Қори
болам, бунга би-ир насиҳат қилиб қўйинг, а?
Собитхон қори ўзига ярашган кулимсираш билан «хўп» деб қўйди. Анвар таклиф этган «бир
пиёла чойга» киришга унамади. Зарур ишлари борлигини айтиб дарвоза томон йўналди.
— Қори ака, шошиб турган бўлсангиз ҳам бир нафас вақтингизни оламан, — Анвар шундай деб
тугунни очди-да, боя ажратиб қўйган қоғозни олди. — Мана бу ерга нима ёзилган. Хато
ўқидимми ё хато ёзилганми? Собит қори сатрларга узоқ тикилиб қолди.
— Сиз нима деб ўқидингиз?
— «Илмо съезди» деб.
— Илмо?.. — Собитқори ҳарфларга узоқ тикилди. — «Уламо» эмасмикин?
Анвар пешонасига енгил шапатилади.
— Тўппа-тўғри — уламо! «Уламо» жамияти бўлган-ку?! Ўшаларнинг съезди-да! Мен аҳмоқ шуни
ўйламабман.
— Хижолат чекманг, Анваржон, бу ҳаммамизнинг фожиамиз.
Қори шундай деб, кўчага қараб юрди.
— Ойимнинг дардлари бор шекилли? — деди Анвар, уни кузатиб чиқиб.
— Ўзингизга маълумдир. Агар ихлосингиз бўлса, бу ишни қилиш керак. Ихлос бўлмаса фойдаси
йўқ.
— Қори ака, ихлос-ку бор-а, аммо ҳожат йўқ. Эс-ҳушим, Худога шукр, жойида. Ё сиз ҳам?..
— Асти-асти, ундай ўйламанг, Анваржон.
— Мен бошқачароқ ўйлаб, бошқачароқ гапираман, шекилли. Ҳамма бир хил ўйлаб, бир хил
гапириши шарт эмас-ку, тўғрими?
— Тўғри, Оллоҳ таборака ва таоло бандаларини бу дунёда синаш учун турлича қилиб яратган.
Фақат қиёматда жаннатга кирилганда барча бир кўринишда бўлади. Чиройда Юсуф
алайҳиссалом, гавдада Довуд алайҳиссалом, одобда эса пайғамбаримиз Муҳаммад салоллоху
алайҳи вассалам сингари бўладилар.
Шу пайт икки эшик нарида, Собитхоннинг уйи олдида «Волга» тўхтаб, ундан бир йигит тушди.
У аввал эшикка қараб қадам ташлади. Қорини кўргач эса, бу томонга юрди.
— Қори ака, олиб кетгани келдим, — деди у, салом бергач, қўлини қовуштириб.
Қори хайрлашиб кетди.
Анвар ҳовлига қайтгач, олиб келган китоб-қоғозларнинг чангини яна бир қоққан бўлди-да,
уйга кирди. Тугунда битта чарм муқовали, битта қалин қоғоз муқовали китоб бор эди. Китоб
босма ҳарфларда эмас, қўлда ҳуснихат билан кўчирилган, аммо шарқ китоботи санъати
қоидасига зид равишда саҳифаларга зеб берилмаган эди. Чарм муқовали китобда диний
ақидалар зикр этилган экан. Анвар уни қўйиб қалин қоғоз муқовалисини қўлига олди. Бу китоб
чеккада қолиб, чириб титилганми ё атайин йиртиб олинганми, ҳарҳолда бош қисми йўқ эди.
Дастлабки сатрларни ўқибоқ Анварнинг юраги ҳаприқиб кетди: бу ўша, Зуннуний айтган асар
эди!
«...Ёғий Тошканга мукаммал сипоҳи ила Калас томондин яъжуз-маъжуз каби ёпирилди.
Айтурларки, қадимда Чингис лашкарлари-да бу каби ёвузлик ила кирмаганлар ва сибўмонанд
бўлмаган эдилар.9
Эски жўвада қиёмат содир бўлуб, ўрус аскарлариға қирон еткурилди. Инсон қони тўкулмаган на
бир кўча қолди, на бир хонадон. Жиҳодга кирган Тошкан аҳли «биз ўлсак-да, ўлайлук, динимиз
булғанмасун, мусулмон туфроғи кофирлар оёғу остида азият чекмасун, фарзанди
комилларимизнинг «Аллоҳу акбар!» деб чиқувчи тиллари кесилмасун», деб азиз жонларини
қурбон бера бердиларким, уларга уқоб ҳам ҳавас қилгулик эди. Бу қадар қаршиликни кўрмаган
ёғий фиғони фалакни тутти. Барча ерларда ҳам шунчалар зарба берилганида эрди, ёғий
фурудастликка маҳкум бўлурди. Хабисшева аҳлидан бўлмиш ёғий ёшми, қарими ёхуд гўдакми
— фарқламай отаверди, чопаверди. Фақирингиз бундайин сидрафарсой манзарани кўрсатгунча
кўзларимизни кўр қил, деб яратганга таваллолар қилдум. Мўйлаби чаённинг думи янглиғ
тепага қайрилган бир малла қиличини шундайин зарб ила урдики, селгинчак осилган бешик
ҳам иккига бўлинди, унда беланган чақалоқ ҳам чўрт узулди. Болам, деб нола қилган ўн тўрт
кунлик ойдайин жувон боши танидан узилиб, бешик ёнида қотди...
Ёғийга омонлик бермаган Эски жўва даҳасини сўнгроқ уқало «Жанггоҳ» деб юритмишлар...»
Анвар китобдан бош кўтариб ўйга толди: «Қизиқку, «халқ отаси» буни бошқача талқин қилиб
берган. «Тошкент йигитлари чапани, урушқоқ бўлган. У маҳалла бу маҳалла билан муштлашиш
учун Эски жўвада тўпланганлар. Эски жўвадаги майдон шу боис «Жангоп», яъни «Жанггоҳ»
деб юритилган», деб ёзавериб, бу гапнинг ийиғини чиқариб юборган-ку?»
Анвар китобга шу қадар берилдики, онасининг ҳовли этагидаги уй эшигини очиб икки марта
чақирганини ҳам эшитмади. Хотинининг кириб келганини ҳам аввалига сезмади.
Хонзода уйга кириб, сочилиб ётган эски қоғозлар, газит-жўрналларни кўриб, дастлаб
ажабланди. Ерда чордана қуриб ўтирганича китобга мук тушиб олган эрига қараб салом берди.
Анвар саломни эшитди, бироқ китобдан узилгиси келмай бош қимирлатиб қўя қолди. Хонзода,
эри қараб ҳам қўймагани учун «яна касаллари тутдими», деб қўрқиб кетди.
— Анвар ака, — деди секин, кейин чўчиброқ бўлса-да, овозини кўтарди: — Анвар ака!
Анвар китобдан бош кўтариб, ялт этиб хотинига қаради:
— Ҳа, келдингми? — деди-да, яна китобга мук тушди.
Хонзода кийимини алмаштириб чиққанида ҳам аҳвол шу эди. У эрига бир оз тикилиб тургач:
— Нима овқат қилай? — деди, айбдор одамнинг овозида.
Анвар жавоб бермади.
— Овқатни сўраяпман, — деди Хонзода, овозини бир парда кўтариб.
— Бу ёқда одамлар қийма бўлиб ётибди-ку, бунинг дарди овқат, — деди Анвар минғирлаб.
— Нима деяпсиз, тушунмадим, — деди Хонзода.
— Мастава! — деди Анвар жеркиб.
Мастава Анварнинг энг хушламайдиган овқати. Жаҳли чиқсагина шундай жавоб беради.
Хонзода саволни қайтаришга ҳожат йўқлигини билиб чиқиб кетди. Орадан бир пиёла чой
ичарли вақт ўтиб, онаси кириб келди.
— Анваржон, болам, уйдамисан? Чақираман, чақираман, индамайсан. Мен сени қори бола
билан худойига кетвордингми, дебман. Тоғангникига нимага борувдинг, китоб олиб келдингми?
Қанақа китоб экан?
Анвар «О, шпион, етказибди-да», деб ўрнидан турди-да, онасини етаклаб диван томон юрди.
— Қанақа китоб деб сўрадим сендан, — деди кампир жойлашиб ўтириб олгач.
— Эскича китоблар.
Зийрак кампир келинининг ахборотидан сўнг хавотирланиб чиққан эди, шу сабабли ўғлининг
қисқа жавобидан қониқмади.
— Тоғангда эски китоблар бўлмасиди, қани, ўқи-чи?
Анвар бу «тергов»дан осонгина қутулмаслигини билиб, чарм муқовали китобни қўлига олиб
очди-да, дуч келган еридан ўқий бошлади:
— «Бурун ул нимаким, фарз этти Яздон,0
Эрур оқилга болиғ бўлғач имон.
Анинг маънисидур тил бирла иқрор,
Кўнгул бирда инонмоғлиғ дағи бор.
Тилар бўлсанг анга ўзни етурмак,
Бил, олти нимага имон кетурмак...»
Анвар саҳифалар орасига бармоғини қўйиб, китобни ёпди.
— Бўлдими, энди ишондингизми?
— Сен энди, ўқиганингни манга тушунтириб бер.
— Худо иймонни фарз этти, демоқчи.
— Ўқиганингда Худо деган сўз йўғиди-ку?
— Яздон — Худо дегани. Қаҳҳор, Жаббор деганда ҳам Худони англайдилар. Худони англатувчи
сўзлар кўп.
— Боламдан айланай, шунча нарсаларни биласану писмайиб, индамай юрасан-а? Онамнинг
кўзлари кўр бўп қоган, шу бечорага яхши нарсаларни ўқиб берай, айтиб берай, демайсан. Ман
санинг нонингга зормасман, болам, яхши гапингга зорман... — Рисолат кампир кейинги гапини
ҳасрат оҳангида айтди. Овози титраб кетганини сезган Анварнинг юраги сиқилди.
— Ойижон, китобни ҳозир олиб келдим. Ҳали ўзим ҳам ўқиб чиққаним йўқ. Шпионингиз бехато
ишлашини билганимда, йўлдаёқ ўқиб келардим.
— Гапни дарров эгриликка бурма. Мани келинимдака келин йўқ бу дунёда. Шпионлик қилиб
уйига гап ташибдими, ё кўча-кўйда валақлаб юрибдими? Худога шукр қилсанг-чи?
Анвар онасининг осонлик билан чекинмаслигини билгани учун доим қўллайдиган ҳимоя
усулига ўтди — гапни ҳазилга бурди:
— Мендай эр насиб қилганига Хонзодангиз шукр қилсин.
— Сан болага хотин зотининг чидаши қийин.
— Ойи, тергов тамом бўлдими?
— Чиқиб кетинг, демоқчимисан? Ҳайдамасанг ҳам кетаман.
Рисолат кампир ўрнидан қўзғалмоқчи эди, Анвар тезгина бориб ёнига ўтирди-да, елкасидан
қучди.
— Худди хўжа қизига ўхшайсиз-а? Жаҳлингиз чиқмасин, ҳазиллашяпман. Ўзим ҳозир ёнингизга
чиқмоқчи эдим. Сўрайдиган гапларим бор.
— Болани туғиб, боқиб-боқиб, қариганингда ёқмай қоларкансан, — деди Рисолат кампир,
аразини давом эттириб.
— Бувамнинг хатларини ўқидим. Ҳаммасида афсус чекяпман, деганлар. Нимадан
афсусланишлари мумкин?
— Билмайман.
— Нимадан афсусланишлари мумкин? — деди Анвар ўзига ўзи гапираётгандай. — Қилган
хизматларигами ё ёшликдаги хатоларигами? Балки ёшлик чоғларида бирор дўстларига хиёнат
қилгандирлар?
— Гапинг қурсин сани, адам раҳматли чумолига ҳам озор бермасидилар. Чақувдан бўлган
ҳаммаси. Сталинга қарши тўнтариш ясамоқчи, деб туҳмат қилишди. Сталиндай одамни
тўнтариб бўларканми?
— Ҳарҳолда қизиқ... Шоакбар Зуннунийни ўн тўққизинчи йилда Бухоро амири остирган. Орадан
ўн саккиз йил ўтгач, унинг дўстини — менинг бувамни қамашган. Икки ҳаммаслак дўстнинг
бири эски тузумга ёқмаган, иккинчиси янгисига... — Анвар бир қўли онасининг елкасида, кўзи
дераза ортида ёғаётган қор зарраларини илиб олаётган дарахт шохларида эди.
— Ақлли одамнинг душманлари кўп бўлади, болам.
— Бувимга қийин бўлган экан-да.
— Ойим бояқиш ҳасратда ўтдилар, — Рисолат кампирнинг кўнгли тўлиб, енгининг учи билан1
кўзёшини артди.
— Юринг, ойи, танчангизда бир оз ўтирайлик, оёғим қақшаб қолди, — Анвар шундай дегач,
кампир ўрнидан турди.
Анвар онасини уйига кузатиб, бирпасгина ўтириб қайтмоқчи эди. Онаси атайин уни ушлаб
қолмоқчи бўлдими ё чиндан ҳам китоб ўқитиб эшитгиси келдими — Анвар фарқлай олмади.
Хонзода чарм муқовали китобни келтиргач, у қамалдаги одам ҳолига тушди. Қишнинг бир
тутам кундузи тугаб, шом қоронғиси бостириб кирди.
Анвар ўрин солаётган хотинини елкасидан қучди. Хонзода чўчиб тушди. Чўчиганини яшириш
учун тезгина ўгирилди-да, эрининг пинжига кирди — елкасига беозоргина бош қўйди.
— Сиздан яна илтимос қиламан, — деди Анвар уни бағрига босиб. — Ҳамма ўйласа ҳам, сиз
мени жинни деманг. Ҳадеб ойимга югуриб чиқаверманг. Мен соғман. Мен ишхонадагилар учун
жинниман. Улар мендан қутулишнинг бошқа чорасини топишолмади.
— Ўша ишингиз ҳам қурибгина кетсин. Бошқа ишлар тўлиб ётибди-ку?
— Йў-ўқ, у ердан кетмайман. Аввал ишимни битириб олай. Энди чекинсам, ростданам жинни
бўламан. Бугун топиб келган китоб-қоғозларим уларни портлатиб юборадиган атом бомбанинг
ўзи. Тилка-тилка бўлиб кетишади.
Хонзода эрини гапиртирмаслик учун лаблари билан лабларини қидириб топди...
Хонзода одати бўйича енгил пишиллай бошлагач, Анвар ўрнидан туриб меҳмонхонага чиқди.
Дераза оша осмонга тикилди.
Тунд осмон ёришмади.
«Чақирсанг келамиз, дейишган эди. Нима учун дараклари йўқ?..»

Шаҳарнинг энг катта ресторани икки кун давомида Асадбек хизматида бўлди. Хонаки
қиморбоздан тортиб, орқа ойнасига оқ парда тортилган оқ «Волга»ларда юрувчи зотларгача
хизматда бўлишди.
Тўйнинг дарагини эшитиб Зоҳид ҳам, гарчи таклиф этилмаган бўлса-да, келди. У бошқалардек
елиб-югуриб хизмат қилмади. Асадбекнинг кўзига кўриниб, жилмайиб, таъзим ҳам қилмади.
Бир четда туриб кузатди. Хизмат ресторан ходимларию ходималаридан ортмаса ҳам,
«қамишдан бел боғлаб хизмат қилишни ният этганлар» тиниб-тинчишмасди. Тўй ҳаракатлари
ичкарида бўлишига қарамай, Асадбек турган ерда ивирсишарди. Айримлари югуриб келиб,
Асадбекдан маслаҳат олиб кетарди. Айримлари шунчаки кириб-чиқиб турарди. Улар орасида
таниш одамларини кўриб, Зоҳид «ҳоким дейишганича бор экан», деб қўйди.
Зоҳид никоҳ оқшомида куёвнинг ёнида Анварни кўриб аввалига ажабланди. Устози сабаб
бўлиб, Анвар билан бир-икки суҳбат қурган эди. Адолат деб куйиниб юрган йигитнинг
адолатсизлик билан топилган пуллар эвазига тузалган дастурхон тўрида ўтириши унга ғалати
туюлди. Унинг қаричи билан ўлчанса, Анвар дўстининг бу хонадонга куёв бўлишига йўл
қўймаслиги лозим эди. Дўстини қайтаролмаган тақдирда ҳам куёвжўра бўлиб тўрда
ўтирмаслиги керак эди.
Чумоли уясидек қайнаётган тўйхонада Анвар ҳам Зоҳидни кўриб, «Бу йигит нима қилиб
юрибди?» деб ажабланди. «Хизмати юзасидандир» деган гап хаёлига келмай бироз ғижинди.
Зоҳиднинг тўйда иштирок этаётганини фақат Анвар эмас, Асадбекнинг одамлари ҳам
пайқашди. Тўй ўз йўлига, хизмат ўз йўлига, деганларидек, Асадбекнинг одамлари ҳушёр ва2
зийрак эдилар. Ким келди, ким кетди, ким нима деди — уларнинг назаридан четда қолмас эди.
Тўйдагиларнинг қарийб ярми таклиф этилмасалар-да, Асадбекка садоқатларини билдиришиб,
ўз ихтиёрлари билан келишганди. Зоҳид ҳам таклиф этилмаганлар сафида, аммо унинг
мақсади Асадбек одамлари учун ноаниқ эди. Шу сабабли «Шариф Намозов ишини кўрган,
ҳозир Шилимшиқнинг иши билан шуғулланаётган» «бола»нинг келганини Асадбекка маълум
қилиб қўйишди.
— Еб-ичиб ўтираверсин, индамаларинг, — деди Асадбек. Кейин ёнида қўл қовуштириб турган
Кесакполвонга қаради. — Ҳайдар, директоринг кўринмадими?
— Кишинёвда ўтирибди. Самолёти учмаётганмиш.
— Прокурор боланинг акаси ўлдирилган, девдингми?
— Ҳа, шунақа бўлган экан.
— Прокурор бола.... тузукроқ одамми?
— Бу ёқда ҳали тузукроқ иш бермади. Милисадалигида сал ўжарроқ экан. Одам бўлиши қийинов...
— Хўжайини нима дейди?
— Одам бўлмаса думини тугади-да...
— Ўзинг ҳам уриниб кўр. Оёғимиз остида ўралашмасин. Кавказлик болаларни топдиларингми?
— Йўқ, изи қурибди. Уларни академик топган бўлиши керак. Прокурор болага ўшани рўпара
қилайми?
Асадбекка бу таклиф маъқул тушгандай бўлди. Сўнг Зелихон изидан ис олган прокурор оқибат
Элчинга рўпара келишини ўйлаб, фикридан қайтди.
— Йўқ, — деди у кескин оҳангда. — Унга тегмаларинг.
Зоҳид «юқори доираларнинг» ўзи ҳақида сўз юритаётганидан бехабар, «мени бу ерда ҳеч ким
танимайди», деган хотиржам ўйда тўй тамошасини кузатарди. Унинг назарида хонандалар
устидан сочилиб, хипчабел раққосалар оёғи остида босилаётган пуллар қоғоздан эмас, одам
қонидан ишланган эди. Маст башаралар санчқига ҳил-ҳил пишган қўй гўштини эмас, одам
гўштини илиб оғизга солишаётгандай эди... Шуни ўйлаганида кўнгли ағдарилиб кетаёзди. Гўё
ашулачи санъатини қадрлагандай пул сочаётган, аслида ўз қудратини, айни чоқда, Асадбекка
бўлган эътиқодини намойиш этаётган бу киборларнинг қай бири Жалол Комиловнинг
эркаклигини кесиб ташлаган экан, қай бири юрагига пичоқ санчиб, қай бири осиб қўйган экан?
Зоҳид «бу ваҳшийлик фақат мафиянинг қўлидан келади, гуруҳлар орасида ихтилоф чиққану
Комилов қурбон бўлган», деган қарорга келган эди. Бу ваҳшийлик «ижодкори» пул
сочаётганлар эмас, қўшиқ айтиб кўпнинг дилини ўзига ром қилиши мумкин бўлган, ҳозир эса
тўрда куёв сарупосида ўтирган Элчин экани хаёлига келмайди. Бу ҳақиқат тагига етгунича кўп
қоқилади, пешонаси кўп ғурра бўлади...
Даврабоши Элчиндан биттагина қўшиқ эшитиш таклифи тушаётганини айтиши ҳамоноқ
қийқириқ бўлиб кетди. Элчин қамалмасидан аввал бу шарафга кўникиб қолган эди. Шундай
кезларда у саҳнага юриб эмас, гўё парқу булутлар устида сузиб чиқар эди. Ҳозир ўша дамлар
қайтгандай бўлиб юраги бир энтикди. Бош чайқаб «йўқ», деди. Ўрнидан туриб, қўлини кўксига
қўйиб таъзим қилди. Даврабоши унга тор узатгач, ноилож қолиб қўлига олди. Шунда ҳам
ўртага чиқмади.
Кимга тўй, кимга аза, дейдилар. Элчин зоҳиран куёвлик шоҳсупасида хуррам кўринар, ботинан
эса, юраги темир тирноқлар ҳукмида эди. Яхшилаб қараган киши унинг юзлари кулгани билан
кўзлари ғам пардаси ортида маъюс тортганини пайқай олади. Яхшики, тўйда одамлар синчков
бўлишмайди. Кўпчилик Элчиннинг «ашула айтмайман» дейишини шунчаки ноз ўрнида қабул
қилди. Элчин ҳозир улар истаган қўшиқларни айтолмасди, уларни хурсанд қилолмасди.3
Қўлига тор олгач, «нимани айтсам экан» дегандай ўйланиб қолди... Электр орган чолғучиси
унинг мушкулини осон қилиш учунми бир вақтлар машҳур бўлган ашуласининг куйини чалди...
Бугун қўшни чорбоққа
келин тушди, ёр-ёр...
Элчин бу куйни эшитмади.
...Пуллар сочилиб ётган тўйхонага... Ноила кириб келди. Оппоқ узун кўйлакда. Чап кўкрагида
пичоқ, лекин қон йўқ. Маъюс кулимсираб туриб:
— Айтинг, Элчин ака, ўша ашулангизни соғиндим... — деди.
— Қўшиқ фақат сенга аталган эди.
— Айтинг, майли, булар ҳам эшитишсин. Зора тош юраклари юмшаса...
Тўйхона бирдан жимиб қолди.
Қамоқхонадаги тўлғоқли кечаларда туғилган, узоқ йиллар юрак қафасидаги тутқинликда
потирлаётган қўшиқ озодликка чиқди...
Хайр энди, қалбимда бир видо қолди...
Хайр энди, сен кетдинг, бегуноҳ оҳу...
Бугун сен қайдасан,
Қайларда қолдинг...
Бугун бошинг узра кимнинг паноҳи...
Элчиннинг назарида тўйхона жим эди. Барча унинг юрагидан отилиб чиқаётган нидони
тингларди. Аслида эса... дастурхонга бошланган ялпи ҳужум сусаймаган ҳолда давом этарди.
Сени кеч топгандим... эрта йўқотдим...
Қарғагин, лойиқман сенинг қаҳрингга...
Қарғагин... Қарғагин...
Элчин ўзга оламга кўчган эди.
Тўйхонада эса Асадбекнинг ичкари киришига тайёргарлик бошланаётган эди. Ҳарҳолда куёви
ашула айтяпти, пул қистирмаса бўлмас...
Бўшаган ликопчаларни йиғиштириб юрган тўрт аёл Жамшиднинг ишораси билан сочилиб ётган
пулларни тезлик билан териб олишди. Улар ишларини якунламай туриб бир йигит қўлида
дасталанган пул билан пайдо бўлди-да, юзталикларни икки қатор қилиб худди пояндоздай
тера бошлади.
Қарғагин, лойиқман сенинг қаҳрингга...
Юз сўмлик пулдан иборат пояндоз ҳосил бўлгач, базмхонада Асадбек кўринди.
Ўзгалар қалбида меҳр уйғотдим...
Асадбек пулларни босмай, четлаб ўтиб, ашула айтаётган куёви томон юрди. Йўл-йўлакай
Жамшидни кўзи билан излаб топиб қовоқ уйиб қўйди. Жамшид буни тушуниб дарров
хипчабелларга имо қилди. Уларга жон кириб, пулларни йиғиштиришга тушишди. Асадбек
келин-куёвга яқинлашиб чўнтагига қўл солди. Кўпчилик бир даста пул сочилишини кутган эди.
Асадбек ҳеч бир тўйда, ёки йиғинда пул сочмаган. Унинг бу одатини билган яқинлари «ўзининг
тўйида бу одатини бузармикин» деб ўйлашганди. Улар кутган иш бўлмади. Асадбек иккита4
юзталик чиқариб узатди.
Элчин бошқа оламда эди — эгилмади. Асадбек пул қистиролмади. Унга Элчиннинг ҳозирги
ҳолати бегона эди. Шу сабабли Элчиннинг эгилмаганини мағрурлик белгиси сифатида қабул
қилиб ғижинди. У ўзини мағлуб ҳис этди. Аммо мағлублигини тўйга йиғилганлар у ёқда турсин,
ёнидаги аъёнларига ҳам сездириши мумкин эмас эди. У дарҳол чўнтагига қўл солди-да, бир
тутам юзталик чиқариб, куёви устидан сочди. Тўйхонани қийқириқ босди. Асадбек иккинчи
чўнтагидан пул чиқариб уни қизи устидан сочди. Аввал Кесакполвон, сўнг Чувринди
хўжайинлари ишини такрорлашди. Асадбек кулимсираган ҳолда тўйхонадан чиқди.
...Қарғагин, лойиқман сенинг қаҳрингга...
Элчин устидан пул ёғиларди...
Туйғулари эса топталарди...
Унинг кўзларидан сизиб чиққан ёшни ҳеч ким сезмасди, ҳатто Анвар ҳам...
...Ўзгалар қалбида меҳр уйғотдим...
«Сиз ўшами?..»
Зайнаб бу лаҳзани қанча кутди? Еттинчи синфдалигида «Ўтган кунлар»ни биринчи марта ўқиб
чиққан эди. Еттинчи синфдалигида китобдаги Зайнабни қарғаб, Кумушга ўзича мотам тутди.
Ўзига Зайнаб деб исм қўйгани учун ота-онасидан хафа бўлди. Романни иккинчи ё учинчи марта
ўқиётганида онасига йиғлади. «Отимни ўзгартирайлик», деб ялинди. Манзура қизининг бу
қилиғидан кулди. Қучоқлади, бошини силади, пешонасидан ўпди. «Айланай қизим, бу ёмон исм
эмас, китобда ёзаверишади-да», деди. Кейин қизига қизиқиб ўзи ҳам китобни ўқиб чиқди. Ўзи
ҳам йиғлади. «Ойижон, исмимни Кумуш деб ўзгартирмайсизларми, Кумушга ўхшаб ўлиб кетсам
ҳам майли эди...» Бу Зайнабнинг кўнглидан кечган гап. Уни тилга чиқариб айтолмайди, уялади.
Чунки китобдаги Кумушнинг Отабеги бор.... орада тотли дамлар бор. Зайнабнинг орзулари
ортида ҳозирча яширин бўлмиш шундайин ҳислар борлигини отаси билиб қолса —
шармандалик эмасми?
Узоқ вақтгача биров уни отини айтиб чақирса худди «Кумушга заҳар берган сенсан», дегандай
бўлаверди. Ҳатто бир куни тушида Кумушни кўрди. Кумуш — кинодагидан минг чандон гўзал,
юзларидан нур таралаётган бир жувон «нима учун мени ўлдирдингиз?» деб ўпкалади.
Ўзининг исмидан уялиш баробаринда у хаёлан Отабегини изларди. Синфдаги болалар орасида
Отабек ўрнини босувчи болани топмади. Танаффус пайтида худди қизлардай тўпланиб олишиб
кийим-кечаклар ҳақидаги гаплардан ортмовчи ўғил болалардан Отабек чиқиши мушкул эди.
Унинг назарида арзирли бола мактабда йўқ эди. Нораста қиз юрагини отасининг ишончли
маҳрамларидан бири бўлган жингалаксоч йигит — Жамшид ром этсами?! Жамшид эса
қизчанинг кўнглидан нелар кечишини билмай, ҳовлида рўпара келиб қолганида «Ҳа, пучуқ,
ўқишлар қалай энди?» деб қўяди. Зайнаб баъзан шу сўзларни ҳам эшитишга муштоқ бўлиб
қолади. «Отам мени унга берармикинлар?» деб ўйлайди. Ҳатто «Нимага мени олиб қочиб кета
қолмайди?» деб ҳам фикр қилади.
Балоғат ёшига шу ўйлар, орзулар билан кириб келди. Кўнглидаги болаликнинг ўткинчи
ҳислари эмас экан. Юракка уруғ бўлиб қадалган ўша ҳислар энди униб чиқа бошлади, қизнинг
юрагини, ақлу ҳушини Жамшид тамом банди қилди. Ёши ўтаётган бўлса-да, уйланмай юрган
йигит нима учундир бу хонадонда ажиб бир гул унаётганини сезмас эди. Жамшид деярли ҳар
куни шу ерда бўлгани учун ҳам уни ўз синглисидай кўрарди, унга бошқача кўз билан қарашни
ўйламасди. Зайнаб мана шундан тўлғоқда эди.
У бекор қолди дегунича Кумушбиби қисматини ўқирди. Китобнинг кўп саҳифалари ёд бўлиб5
кетган эди.
«Билурмикин, билмасмикин, у золим!
Кунлар, тунлар тортган оҳу зоримни!..»
Кумушнинг тўйида қизлар айтган қўшиқдан шу байтни кўп такрорларди. Жамшид кўринмай
қолса «тоблари қочдими, мени ўйлаб хаста бўлдиларми», деган хаёлга борарди. Хаёлни ўзича
ҳақиқатга айлантирай деганида Жамшид кўриниб қолса, унинг сочларини битталаб юлгиси
келарди. Кечалари билан тўлғониб «яхши кўришимни ўзим айтаман», деб қарор қиларди. Тонг
бўзариши билан унинг бу дадиллиги уйқуга кетар эди. Жамшиднинг машинасига чиққанида эса
сири ошкор этилиб шарманда бўлгандай юзлари ловуллаб, тили калимага келмай қотиб
қоларди. Зайнаб фақатгина ўз дунёсида яшарди. Бу дунёга ўзгалар кириши мумкин бўлган
эшик эса тақа-тақ берк эди. Бу эшикни, истаса, фақат Жамшид оча оларди. Аммо унда бундай
хоҳиш учқуни сезилмади. Зайнаб ношукурлик қилмади. «Узоқдан бўлса ҳам ҳар куни кўриб
турсам бас», деди. Назарида Жамшид бўлмаса унинг бу дунёда юришига ҳожат ҳам қолмас эди.
Йигит киши ҳам шунчалар бепарво бўларми? Гулларнинг очилишига зор булбуллар қани? Гул
ишқида ёниб куйловчи қумрилар қани? Қани Отабек? Заҳар фақат Кумушбиби жонини суғуриб
олмай, Отабек юрагидаги муҳаббатни ҳам ўлдирдими экан? Шу боис бу ёруғ дунёда Отабеклар
қолмадими экан?
Жамшид Отабек каби севганида эди, Зайнабимиз Кумуш каби ўлиб кетишга минг марта рози
эди. Ҳа, Зайнабимиз ана шундай телба муҳаббат чўриси эди. У Жамшиднинг юрагидан аёл
зотига нисбатан муҳаббат қувиб чиқарилганини, бу қалб фақат нафрат билан тепаётганини
билмас эди. Чунки Жамшид ҳам ўз дунёсида яшарди. Унинг дунёсига ўзгаларнинг кируви
мумкин бўлган эшик ҳам тақа-тақ берк эди. Бу эшикни Зайнаб ҳам оча олмас эди...
Зайнаб муҳаббатнинг алдамчи булутлари устида сузиб юрганида ўзининг бўлажак тўйини хаёл
кўзи билан кўрарди. Йўқ, йўқ, сиз уни эрсираб қолибди, деб ўйламанг. Асти бундай эмас. Тўй
деганда унинг кўз олдига тўшак келмайди. Тўй деганда у... Отабекнигина кўрарди. Хотирасига
муҳрланиб қолган ёзувчи сатрлари билан кўрарди...
«...куёв келар эди: икки томонни сириб олган хотин-қизлар ўртасидан Отабек келар эди...»
Отабек — шубҳасиз, жингалаксоч йигит.
«...унинг кетидан Офтоб ойимнинг эгачиси исириғ тутатар эди...»
Демак, исириғни холаси тутатади.
«...хотинлар қўлларида шам билан бунга қарар ва узатиб қолур эдилар...»
Электр чироқ ўчиб қолса қандай яхши бўлар эди...
«Куёв уйнинг ёнига етди. Унинг юзи уятдан жуда қизарган, қочгали жой тополмас эди. Шу
кезда уйнинг эшиги очилди-да, янга томонидан қаршиланди.
— Кирингиз, бек!»
Янга ким бўларкин? Кичик холаси дуруст. Каттаси сал қўполроқ, бемаъни гапларни ҳам
айтворади.
«...Отабекнинг юрак уриши эҳтимол янгасига ҳам эшитилар эди...»
Янгасига эшитилмас балки, аммо у эшитади. Ўз юрагининг қафасдаги қушдай потирлашига
ҳамоҳанг бўлади...
«...Отабек уйга киргандан кейин янгаси ташқари чиқиб, эшикни ўзи кўрарли қия қилиб ёпди...»
Кичик холаси мўраламайди, гап пойламайди. Унга айтиб қўяди: эшикни зич ёпиб устларидан
қулфлайди...
«...Уйнинг тўрида ёнини Отабекка бериб, рўмолининг учини тугибми, йиртибми Кумушбиби
турадир ва ким келди, деб ёнига қарамайдир...»
У ҳам шундай туради. Дарров қарамайди, сирини ошкор қила қолмайди...
«...Рўмол тугиш билан машғул латиф қўлларни чет қўл келиб сиқди.6
— Жоним!»
Бу онни, бу жон олғучи биргина сўзни у неча йил кутди? Унинг азобларига неча тун гувоҳ
бўлди экан? Тундан сўраб кўриш керак: муҳаббат оловида қовжираётган ундан бошқа яна
битта қиз бормикин дунёда? Шунда ҳам...
«...Кумушбиби бегона қўлдан сесканди ва қўлларини қутқазмоққа тиришиб:
— Ушламангиз! — деди ҳам сиқувчи қўлдан қутулиш учун орқага тисланди...»
...Шунда ҳам Кумушбиби сингари қўлини тортиб олади. Силтаб эмас, аста, ноз билан тортади
— унинг хаёлига бошқа гап ораламасин, кўнгли озор чекмасин. Шунда у...
«...Титраган ва қовжираган бир товушда:
— Нега қочасиз?! Нега қарамайсиз?! — деди Бек, Кумушбиби шу чоққача қарамаган ва
қарашни ҳам тиламаган эди...»
...Шунда у овози титрамаса ҳам айтади бу гапни. Ахир, нимадир дейиши керак-ку?
«...Мажбурият остида, ёвқараш билан секингина душманга қаради. Шу қарашда бирмунча вақт
қотиб қолди...»
Йўқ, ёвқараш қилмайди, хумор кўзлари билан қарайди. Уялибгина қарайди. Бу қарашнинг
муддати яшин умри мисол қисқа бўлади...
«...Шундан кейин бир неча қадам босиб Отабекнинг пинжига яқин келди ва эсанкираган,
ҳаяжонланган бир товуш билан сўради:
— Сиз ўшами?...»
Нима учун шундай дейди?
Зайнабимизнинг хаёлидаги тўй шу ерга келганда узилар эди. Куёвга шундай дейиш учун сабаб
ахтарарди... Сабабини бешафқат ҳаётнинг ўзи топиб беришини у қайдан билсин? Хаёлидаги
тўй сароб экани, исириқ тутатилмаслиги, шамлар ёқилмаслиги, ҳатто... катта холаси янга
бўлиши, чимилдиққа номусли қиз эмас, юкли жувон бўлиб киришини, Отабек — жингалаксочли
йигит эмаслигини ўшанда билганида ўзини ёқиб юбора қолмасмиди? Хўш, билгач-чи? Уни нима
ушлаб қолди? Ўғирланган куниёқ хаёлидаги тўй барҳам топганини англаган эди-ку?..
Хаёлидаги тўй барҳам топгани тўғри, аммо Жамшидга бўлган муҳаббати сўнмаган эди. Бу
муҳаббат сўниши учун аввал унинг ўзи ўлиши керак. Аввал муҳаббатни сўндириб, сўнг ўлиш
унинг қўлидан келмайди. Зайнабдаги муҳаббат алангаси зўрми ё Элчиндаги қасос ўтими —
ўлмасак бунга ҳам ажрим топармиз.
Ҳозир эса... Зайнаб номи чимилдиқ, аслида оврупоча қилиб яхшилаб ясатилган ётоқда,
тўшакнинг бир четида омонат ўтирибди. Катта холаси «ўзингга маҳкам бўл», деб чиқиб кетган.
Эшик қия очиқ. Кумушбибининг янгасига ўхшаб мўралаш учун атай очиб қўймади. Тасодифан
шундай бўлди шекилли.
Зайнаб куёв бўлмишнинг бир вақтлар машҳур қўшиқчи эканини эшитганидан бери ўйлаб ўйига
етолмайди: У Элчиннинг машҳурлигига гувоҳ эмас. Элчин қамалганида у учинчи синфда ўқир
эди. Қамалганидан кейин Элчиннинг ашулалари радиодан ҳам берилмай қўйган, шуҳрати аста
сўнган эди. Қолаверса, янги авлоднинг ўз оҳанги, ўз қўшиқчилари бор эди. Зайнаб отасининг
мақсадини англай олмади. Чиройга баҳо берилса, Элчин Жамшидга нисбатан ўктамроқ эди.
Лекин қамалда бўлган Зайнабнинг юраги унга эшикни очиб бера олмас эди. Никоҳларини
рўйхатдан ўтказмоққа борганларида унга бир неча марта ўғринча қаради. Дугоналарининг
ҳавасдан ёнаётганларини ҳам сезди. Аммо... хотинини сўйиб ташлаган одамни куёв қилиш
отасига нима учун зарур бўлиб қолди? Нима учун онаси итоат билан кўнди?
Янга — катта холаси чиқиб кетганига ҳам анча бўлди. Куёв эса ҳаяллаяпти.
Кун бўйи қор ёғиб, осмон ҳасратини тўкиб адо қилибди — ҳаво очиқ. Тўлин ой жувон ҳолича
эрга тегаётган қизнинг аҳволини бир кўрай деб нақ дераза тепасига суллоҳлик билан қўниб
олган. Ҳовлида ҳаракат сўнмаган — хотинлар ҳамон ивирсиб юришади...
Зайнаб ўрнидан туриб дераза пардасини ёпди. Жойига қайтиб ўтирди. Зиндонга тушиб
қолгандай бўлди. Гўё тўрт девор, шифт бир бўлиб унинг устига босиб кела бошлади. Нафаси7
қайтиб ўрнидан турди-да, пардани салгина сурди. Ой нури хонага ўғринча кириб ожизгина
ёниб турган тунчироқ нури билан қоришиб кетди.
«Сиз ўшами?»
Бунинг айтилишига озроқ фурсат бор.
Зайнаб ётоқхонада куёвнинг ҳаяллашидан ҳайрон. Куёвнинг эса бу ерга киришга юраги дов
бермайди. Уч кун аввал келиннинг сеплари олиб келинганда Элчин қайси хона ётоқ бўлишини
кўрсатган эди. Арабистонда ясалган ҳашамдор каравотлар Элчин айтган хонага қўйилиб эди.
Ноила билан тотли тунларни ўтказган, оқибатда эса, Ноиланинг жони узилган хонада энди у
бошқа жувон билан бирга бўлолмас эди. Ресторанга жўнашаётганида ҳам хобгоҳ Элчин айтган
хонада эди. Қайтса... Ноиланинг жони узилган хонага кўчирилибди.
— Ҳеч замонда даҳлиз ҳам испалний бўларканми, — деди аммаси унинг норозилигини писанд
қилмай. Элчиннинг туйғулари амма учун бегона эди. Айтса, «орадан неча йил ўтди. Эркак киши
сал ўзини қўлга олиши керак», деганга ўхшаш бир гап эшитарди.
Хобгоҳдан бўлак барча хоналар келин тарафидан келган хотинлар билан банд. Ҳовлида
ўзининг қариндошлари изғиб юришибди. Элчин чекиб олиш баҳонасида Анвар билан
дарвозахонада турибди. Аммаси икки марта келиб: «Ҳой, кирмайсанми?» деб кетди. Элчиннинг
гапларида тайин йўқ. Анвар буни сезяпти. Ўртоғининг келин олдига киргиси йўқлигини англаб
турибди. Сабабини сўрамайди. «Ноила эсига тушиб кетди шекилли?» деб тахмин қилади.
«Майли, ўзини босиб олсин», деб у ҳам сигаретга сигарет улайди... Аммо тонггача шу ҳолда
туриш мумкин эмас...
— Совқотдим, ошна, — деди Анвар. — Энди кир, хотинлар гап қилади.
Элчин мўмин боладай хўп, деб уй томон юрди. Остона — муқаддас чегара. Анвар чегарани
босиб ўтмади, ҳовлида қолди.
Эшик очилиб куёв тўра — Отабек эмас! — кирдилар. Келин пошша — Кумушбиби эмас! —
ёнини эшик томон бериб — атайин эмас! — ўтирадилар. Ким келди, деб ёнга қарамайдилар.
Эшик маҳкам ёпилиб, калит буралади. Нариги хонадан жой олган хотинлар, ғафлатда қолишди
десак, янглишмаймиз. Чунки қадимнинг расм-русими йўқ энди. Хотинлар нима учун куёвнинг
уйига келиб, нима учун ётиб қолишаётганини ҳам билмайдилар. Ҳовлида гулхан ёқиш йўқ,
келин боши узра палак тортиб ёр-ёр айтиш йўқ, исириқ тутатиш йўқ, тортишмачоқ йўқ,
чимилдиқ йўқ... Келин-куёв уй бурчагига тортилган чимилдиқ ортида ўтириб тонг
оттирмайдилар. Хотинлар чимилдиқни аста суриб мўраламайдилар. Кампирлар қизлик
оламларини ташлаб, жувонлик очунига кириш онларини хотирлаб, чоллари билан бўлган
кейинги ҳангомаларни сўзлаб куёв билан келин кўнглини қитиқламайдилар... Ҳаммаси
соддагина: эшик қулфланади, хотинлар минғирлаб-минғирлаб уйқуга кетадилар. Келин ўзига
пишиқ бўлса бўлди, йўқса урф бўйича эртага белгиланган воқеа шу тундаёқ амалга ошаверади,
янгалар доғда қолаверадилар...
...Латиф қўлларини чет қўл келиб сиқмади. «Жоним!» деган сўз учмади. У Кумуш эмас, Зайнаб
экани учун шундай бўлгандир? Балки у китобда ёзилгандай ширин лаҳзага арзимас?
...Элчин аввалига тўшак устида Ноиласини кўрди. Кўзини чирт юмиб олди. Чуқур нафас олиб
туйғуларини ҳайдаб чиқармоқчи бўлди. Бунга пича эришди. Кўзини очганда тўшак устида
Ноиласи йўқ эди. Тўшак устида омонат ўтирган Зайнаб — Асадбекнинг (!) қизи унга қарамасди.
Элчин келинлик либосида ўтирган Зайнабга мажбурият юзасидан яқинлашиб, билагига қўл
юборди. Қаттиқ сиқмади, оҳистагина ушлади.
Зайнаб сесканди. Аммо қўлларини қутқазмоққа тиришмади. Унинг билагини ушлаган қўл
бегона эмас, таниш эди. Зайнаб ёвқараш билан, ялт этиб душманига қаради, (ҳа, у ёри эмас,
душмани эди!) ўрнидан турди. Кумушбиби Отабек пинжига яқин келгани каби яқинлашмади.
Эсанкираган, ҳаяжонланган бир товуш билан сўради:
— Сиз... ўшами?!
Бу гап тилидан беихтиёр учди. Бу гап Кумушбибининг ҳаяжони билан учмади. Кумушбиби8
кутилмаган бахт қуши бошига қўнган саодатли қизнинг эсанкираши билан айтган эди бу гапни,
Зайнабимиз эса узоқ излаган қонхўр душманига тасодиф билан рўпара келиб қолган, бахти
топталган жувоннинг эзгин овози билан айтди.
Савол жавобсиз қолди.
Отабекнинг «Мен ўша!» деган кўнгилни қувонтирувчи сўзлари учмади. Зайнабимиз
«Кўзларимга ишонмайман», демади. Икки лаб ўз-ўзидан бир-бирига қовушмади... Кичкина
нозик қўллар елка устига, кучли қўллар қўлтиқ остига ёпишмадилар. У куёв бўлмишнинг юзига
узоқ тикилиб турмади... «Кутилмаган бир бахт!» демади, кулиб юбормади. Бу кулиш
ҳовлиларгача эшитилмади...
Куёв билан келин бир-бирларига яқинлашмаган ҳолда ўтириб, тонг оттирдилар.
Элчин, сўфи азон айтмай туриб, хобгоҳдан чиқди. Куёв чиқиб кетиши билан шошилиб кирган
янга — Зайнабнинг катта холаси жиянининг «ўзига маҳкам бўлганини» кўриб, қувонди.

Вино заводининг бошқони Шариф Намозов хунук хабар билан кирган котибага норози қиёфада
боқди. Биргина жилмайиши билан жонини суғуриб олиши мумкин бўлган, аммо янги
бошқоннинг кўнглини овлай олмасдан хуноби чиқиб юрган котиба унинг қовоқ уйганини кўриб
чимирилди.
— Кираверсинми? — деди нозли оҳангда.
— Бир оз кутсин, — деди Шариф, телефон гўшагига қўл узатиб. — Министр билан гаплашишим
керак.
Котиба ноз билан бурилиб чиқди. Шариф гўшакни жойига илди. «Прокуратуранинг яна нима
иши бор экан менда?» деб ўйлади. Қорнида бирдан санчиқ туриб, кўнгли айниди. Чўнтагидан
хапдори чиқариб, илиб қолган чой билан ичди.
Шу ёшгача фақат илм деб яшаётган одам, гўё пешонаси деворга урилиб кўзи очилгандай,
ҳаётнинг маъноси ўзгача эканига имон келтира бошлаган эди. Бахтли бўлишимга бахтсизлик
асқотади, деганларидек, Худо бу бандасининг юмуқ кўзларини очмоқ учун атайин қамоқ
можаросига рўпара қилгандай эди. Қамоқдан-ку, бир неча кунда қутулди. Билагидаги игна
излари ҳам йўқолай деди. Бироқ гиёҳвандликнинг тўридан қутулиши оғир кечди. Худди ачиган
овқат еб қўйгандай кўнгли айниб, қорин оғриғи бошланса, тўлғоқ тутган хотин каби
типирчилаб қолади. Шунақа пайтда кўнгил қамоқхонадаги йигитни қўмсайди. У кўзига
фаришта бўлиб кўринади. Кела қолсаю билагини сиқиб туриб томирига эм игнасини санчса.
Оғриқ тўхтаса. Булутлар устида ёнбошлаб сайр қилгандай ором олса... Ўттиз минг эмас, ўттиз
миллион сўм бераман деган тилхатга ҳам имзо чекишга тайёр... Уйида дастлаб шу дард хуруж
қилганида ўзи ҳам, хотини ҳам қўрқди. Гиёҳвандлик тўридан чиқиб кетиш мумкинми, деган
муаммо эр-хотинни ташвишга солди. Шарифни қамоқхонадан уйга олиб келган жингалаксоч
йигит хапдори ташлаб кетмаганида уларнинг ҳолига маймунлар йиғлаши мумкин эди. Хапдори
эм бўлиб, дард аста чекина борди.
Бошқонлик курсисига ўтирган куни, йўқланмаган меҳмондай Асадбек кириб келганида ҳам
хапдорини ютиб, дард билан олишаётган эди. Шариф Асадбекнинг довруғини эшитса ҳам,
ўзини энди кўраётган эди.
Асадбек устол қиррасига кўкрагини тираб, тиришиб ўтирган бошқонга қараб турди. Дард пича
чекиниб, Шариф қаддини ростлагач, «Ҳа, нима бўлди?» деб ҳам сўрамади.
— Янги амаллар қутлуғ бўлсин, — деди Шарифга қаттиқ тикилиб.
Азобнинг асоратидан ҳали тўла қутулмаган Шариф юзини буриштириб, «Раҳмат», деди. У
индамай кириб келиб, безбетларча ўтириб олган бу одамни вазирлик вакили деб гумон қилди.9
— Мени танимайсизми? — деди Асадбек.
— Кўзимга иссиқроқ кўриняпсиз?..
— Мен, Асадбекман! Шунақа одамни эшитганмисиз?
Беҳуш одам юзига муздек сув сепилса, кўзи мошдек очилгани каби Шариф ҳам ўзи кутмаган
ҳолда, бирдан сергак тортди. «Шунақа одамни эшитганмисиз?» Шариф Асадбекни бадқовоқ,
тўнг, ёвуз бир махлуқни эслатувчи одам қиёфасида тасаввур этарди. Тўғри, қараши ўткир экан.
Лекин бу қарашда ҳам, юзларида ҳам ёвузлик аломати сезилмайди. Кийимлар шоҳона эмас,
бармоқларда тилла узук, оғизда тилла тишлар йўқ... Шариф Асадбекнинг қарашига дош
беролмай ўрнидан туриб кетганини ўзи ҳам сезмай қолди. Устолни айланиб ўтиб у билан
қўшқўллаб сўрашди. Асадбек ўтирган ўрнида жилмайди. «Жойингизга ўтиринг», деди. Шариф
унга итоат этмай, устол олиб рўпарасига ўтириб «буюрсинлар, тақсирим», деган каби
мўминтой кўриниш олди. «Қилич бу олимчани қайсар, дерди, мулойимгина-ку?» деб ўйлади
Асадбек.
— Ишга киришиб кетдингизми? — деди Асадбек, ундан кўз узмай.
— Секин-секин бўляпти, — деди Шариф. У ҳозир қайнотаси билан биринчи марта учрашиб,
хижолатда ўтирган куёвболага ўхшарди.
— Шу завод дунёга машҳур бўлиши мумкинми?
— Ҳа... — деди Шариф, — катта фойда бериши мумкин.
— Мен дунёга машҳур бўлиши мумкинми, деб сўраяпман. «Порто»ми, «Наполеон»ми, ҳеч
бўлмаса «Белий аист» даражасига чиқа оладими?
— Нега чиқмасин? Биз «Порто»дан ўтиб кетишимиз аниқ. Мен янгича бир жараён асосида вино
олишни таклиф қилувдим. Португалияликлар қизиқиб туришибди. Бу жараённи янада
мураккаблаштириш имкониятим бор. Заводда ишлаётган одам сони учдан иккига қисқаради.
Маҳсулот ҳажми уч баравар ошади, сифати етти-саккиз марта яхшиланади.
— Биз заводни сотиб оламиз.
— Биз деганингиз ким?
— Биз — иккаламиз. Яъни, сизу мен.
— Ҳазиллашманг, менинг пулим йўқ. Ундан кейин бу давлатнинг заводи.
— Давлат сотади заводни. Ўтириб қоладиган ҳамма заводларни бугун бўлмаса эртага албатта
сотади.
— Бу завод... ўтириб қолмаган. Катта фойда олади.
— Ҳозирги шароитда миллиардер завод ҳам хароб бўлиб кетиши мумкин.
— Йўқ, бу мумкин эмас.
— Мумкин.
— Бу менинг қўлимдан келмайди.
— Сизнинг қўлингиздан аралашмаслик келар?
Шариф тушунди. Демак, Асадбекнинг режаси икки босқичдан иборат: биринчисида бошқон
четда туради. Ундан кўра чапдастроқ одамлар заводни чўктиришади. «Норентабел» деган
рўйхатга киритилади. Иккинчи босқичда Шариф майдонга чиқади. Янги усули билан заводни
«кўтаради».
— Фойданинг тўртдан бири сизники, — Асадбек шундай деб ўрнидан туриб, қўл узатди. Шариф
беихтиёр қўл берди. Асадбек хайрлашиш учун қўл олишдими ё шартни тасдиқлатдими —
Шариф англай олмасдан қолди.
Орадан неча кун ўтса ҳам Асадбекнинг гапларини ўйлайди. Мағзини чақмоқчи бўлади. Ҳозир
завод тўрт миллион сўм соф даромад олади. Тўртдан бири — демак, миллион! Янги усулга
ўтилса бу яна кўпаяди. Хориждан доллар ҳам оқиб келади. Нима, у миллионер бўладими?
Бунга бир ишониб — кўнгли яйраб кетади. Бир ишонмай, кўнглига ғулғула оралайди.
Прокуратурадан Зоҳиднинг келгани ҳақидаги хабар вужудида мудраётган ўша ғулғулани
уйғотди. Гарчи Зоҳид ёмонлик қилмаган бўлса-да, Шарифда унга нисбатан нафрат зоҳир эди.0
У, шубҳасизки, Зоҳиднинг юрагида қандай дард борлигини билмасди. Шариф учун милиса ҳам,
прокурор, терговчи ҳам бир — суриштириб ўтирмай қамайдиган одамлар. Шариф энди иш
бошлаган дамда, рўпарасидаги қоронғиликлар чекиниб, узоқдаги тилла чўққилар кўриниб, ўша
томон талпиниб яшаётган пайтда касби қамашу хўрлаш бўлмиш бу одамни кўришни истамас
эди. Аммо прокуратурадан келган одам унинг истаги билан ҳисоблашмайди — шуниси чатоқ.
Шариф ўзи билан пича олишиб ўтиргач, котибасини чақириб, «кираверсин», деди.
Уларнинг сўнгги учрашуви қамоқхонада бўлган эди. Унда Зоҳид ўрнидан силжимайдиган тахта
устол ортида ўтирарди. Шариф хонага қўлларини орқасига қилиб, ўлимини бўйнига олган
одамдай қаддини эгиб кирган эди. Ҳозир эса... кенг хонада, устига тўртта телефон қўйилган
катта устол ортида Шариф ўтирибди...
Эшикдан Зоҳид кириб келди. Орқасида соқчи эмас, котиба кўриниб, Зоҳид ичкарига қадам
қўйиши билан эшикни ёпиб олди. Зоҳиднинг қўллари орқасида эмасди. Қадди ҳам эгилмаган,
юриши дадил эди. У «кутиб турсин», деган гапни эшитганидаёқ бошқоннинг учрашувга ҳуши
йўқлигини сезганди. Ичкари кириб, Шарифнинг қимирламай ўтирганини кўргач, бир ғашланди.
Аммо одоб юзасидан салом берди. Шариф бош ирғаб алик олди. Қўли билан рўпарасидаги
стулни кўрсатиб, «ўтиринг», деган ишорани қилди. Унинг душманни кутиб олгандай
қаршилаши Зоҳид учун кутилмаган ҳол эди.
— Эшитаман, — деди Шариф, Зоҳидга қарашга ботинмай. У терговчини хушламай қарши
олгани билан саросимадан ҳали қутулмаган эди. Шу сабабли ҳам унга тик қарай олмади.
Зоҳид эса унга тикилиб турди. «Мен ҳали шунга ачинувдимми? Шунинг бегуноҳлигини
исботламоқчи эдимми? Қамоқда чириб кетадиган тўнка экан-ку?» деб ўйлади.
Зоҳид Жалолшилимшиқнинг иши билан банд бўлса-да, Шариф Намозов тақдири, винзавод
атрофидаги ҳангомаларни ўрганишдан бутунлай воз кечмаган эди. У ҳали Жалолшилимшиқ
Асадбекнинг яқинларидан бири бўлганини билмайди. Билганда эди, «Асадбек лозим бўлган
маҳалда сизни ҳам шу йигитдай ўлдиртириб юборади», деб айтармиди... Зоҳиднинг бу даргоҳга
келишидан мақсади дастлабки иш бўйича ҳақиқат тагига етиш. Нима учундир «Шариф Намозов
менга кўмак беради», деб ўйлабди. Одамнинг бунчалик тез ўзгариши мумкинлигини ҳисобга
олмабди.
— Эшитаман, — деди Шариф бу сафар баландроқ овозда.
— Бир табриклаб қўяй деб кирдим. Шу кўчага йўлим тушиб қолувди.
— Раҳмат.
— Тўйда кўринмадингизми?
— Қайси тўйда?
— Асадбек қизини узатди-ку, сизни айтмадими?
— Сафарда эдим.
— Аттанг... Зўр тўй сизга насиб этмабди-да, а? Ишлар қийин эмасми?
— Шуни сўрагани келдингизми, бошқа гапингиз йўқми?
— Бошқа гапми?.. Бор. Қилич Сулаймонов билан ораларингизда нима гап ўтган эди?
— Ҳеч қанақа гап ўтмаган.
— Унда нима учун сизга туҳмат қилди. Озмунча пулга куймади, бояқиш. Сизнинг қамалишингиз
унга нима учун зарур бўлиб қолганди?
— Сулаймоновнинг ишини сиз олиб боряпсизми?
Зоҳид саволдан кутилган мақсадни англади:
— Мен Намозовнинг ишини олиб боряпман, — деди дона-дона қилиб.
— Намозовнинг иши ёпилган, — деди Шариф тўнг оҳангда.
— Ҳозирча расман шундай. Сиз кўча чангитиб юрган киссавур бола эмассиз. Олимсиз. Қонунни
яхши биласиз. Ҳар қандай иш қайта қўзғотилиши мумкин, — деди Зоҳид, ҳар бир сўзга
алоҳида-алоҳида урғу бериб.
— Ўша қайта қўзғотилганда гаплашамиз.1
— Яхши ният, ярим мол, ҳарҳолда гаплашарканмиз-ку, — Зоҳид шундай деб ўрнидан турди. —
Қамоқхонада сиз менда бошқача таассурот қолдирган эдингиз. Сизни олим одам, илмдан
бошқа нарсани тан олмайдиган ҳақиқатпарвар киши, деб ўйлаган эканман. Бу дунёда чин
ҳақиқатпарвар одам анқонинг уруғи экан, шекилли?
— Ҳақиқатдан ҳамма гапирганида ҳам сиз гапирманг энди! — деди Шариф ўрнидан туриб. У
Зоҳидни кузатиш учун ўрнидан қўзғалдими ё жаҳли чиқиб туриб кетдими, ўзи ҳам билмади.
Бурилиб кетмоқчи бўлган Зоҳид ажабланиб, унга қаради:
— Нимага? Мен ҳақиқатга мос келмайдиган бирон иш қилдимми ё сўз айтдимми?
— Бегуноҳ одамни муттаҳамларнинг ичига тиқиб қўйиш — ҳақиқатми?
— Афсуски, лақмалик учун қамаш мумкин эмас. Ўшанда сизни лақмалигингиз учун тиқиб қўйиш
керак эди. Молдай ичиб, билакка қора доридан урдириб, уйда нима аҳвол, билмайсиз. Яхши
ҳамки уйингизга қора дори ташлашибди. Хотинингизни сўйиб, пичоқ дастасини қўлингизга
ушлатиб қўйишса нима қилардингиз?
Зоҳиднинг гапи Шарифни титратиб юборди.
— Гапирманг! — деди у жонҳолатда.
— Шошилманг, бу ҳам бўлиб қолар... сиздақа одамларни йўқ қилиш чўт эканми? Фақат
касрингиз бошқаларга уради. — Зоҳид шундай деб эшик томон юрди.
— Тўхтанг, сиз нимага шама қиляпсиз?
— Ҳеч нимага. Ўзимча ўйлаяпман. Бошингизга бахт қуши қўнган экан, оёғидан маҳкам ушланг.
Жар тепасига бориб қолганингизда аттанг, деманг. Сиз ўйнаётган ўйиннинг қонун-қоидаларини
мен билмайман. Ҳарҳолда бу илм одами ўйнайдиган ўйин бўлмаса керак.
Илмдан чекинган икки одам серҳашам бир хонада худди дарёнинг икки қирғоғида тургандай
гаплашишарди. Ажабланарлиси шундаки, уларнинг бири ҳақиқат истаб илмдан узоқлашди,
иккинчиси ҳақиқат етказган жабрлардан безиб, илмдан юз ўгирди. Қамоқхонадаги учрашувда
улар руҳан бир-бирларига яқин эдилар. Энди улар орасида олов дарёси бор. Уни кечиб ўтиш
мумкинми? Улар яна тўқнашадиларми — Худо билади.
Зоҳид чиқиб кетди. Илмоқли гаплари билан Шарифнинг юрагини тирнаб кетди. Ҳақиқат деб
жабр чекканлари тўғри. Аммо бу жабрнинг роҳати ҳам бор эди, тан олиш керак. Ҳақиқатдан
чекинмаган одамнинг руҳи эркин бўлади. Дард чекса-да, тиз чўкмагани учун руҳи яйрайди. Ана
шу роҳатдан ўзи ўз хоҳиши билан воз кечди. Аммо руҳи унинг бу қарори билан келиша
олмайди. Зиндонда азоб чекаётган банди каби нола қилаверди. Ҳозир Зоҳид чиқиб кетгач, бу
нола яна бошланди. Шариф ўрнига ўтириб, тирсакларини столга тираб, бошини чангаллади.
Эшикни қия очган котиба унга ажабланиб қараб турди-да, енгил йўталгандай бўлди. Шариф
бошини кўтариб унга қаради.
— Телефонга қаранг, — деди котиба.
Шариф телефон гўшагини қулоғига тутиши билан Асадбекнинг овозини эшитди:
— Тинчликми?
— Тинчлик.
— Терговчи бола нимага келибди?
— Шундай ўзи...
— Чайналманг.
— Сулаймонов билан ораларингда нима гап ўтган эди, дейди.
— Қўрқиб кетдингизми? Қўрқманг. Бу бола бир ўлимтик чивин. Чақиб ўлдирмайди. Фақат
ғинғиллаб ғашингизни келтиради. Пуф десак, чиққан жойига кириб кетади. Омон бўлинг.
Асадбек гапни қисқа қилди.
«Дарров қаёқдан била қолди, — деб ўйлади Шариф, — ҳаммаёққа айғоқчи қўйиб ташлаган
шекилли?»
Шариф, Зоҳид айтгандай, гўл бўлмаганда, Қилич Сулаймоновнинг котибаси нега
алмаштирилди, деб ўйлаб қўярди. Агар бирон марта бўлсин шаҳар марказидаги уч қаватли уй2
ертўласидаги видеобарга кирганда эди, котибанинг қаердан келиб қолганини фаҳм этарди.
Котиба кириб яқингинада видеобарда кўпнинг жонини олган нозли жилмайиши билан янги
хўжайинига яқинлашди.
— Чой дамлаб берайми, Шарифжон ака!
Шарифнинг димоғига ёқимли атир иси урилиб, кўнгли равшанлашди.
— Майли, жуда аччиқ бўлмасин, — деди котибага бир қараб олиб.
Котиба устолнинг нариги четидаги чойнакни олиш учун орқадан айланиб ўтмай, Шарифнинг
олдидан қўл узатиб эгилди. Шарифнинг димоғига атир иси гупириб урилди. Кўзи котибанинг
сийнабанд тақилмаган кўкраклари орасидаги ариқчага тушиб, кўнгли ғалати бўлиб кетди.
Котиба ҳеч нарсани сезмагандай қаддини ростлаб, унга бир ишвали жилмайди.
Бировга ёмонлик қилмайдиган одамни «яхши одам» дейишади. Ўзгаларга яхшилик
қилмовчини-чи? Бошқаларга яхшилик қилмайдиган одамнинг ёмонлик истовчидан фарқи
борми?
Винзаводдан узоқлашаётган Зоҳид шу саволга жавоб истар эди. Устози Ҳабиб Сатторович
илмга рағбати бор, иқтидорли олимга жонини ҳам беришга тайёр. Ўзининг ишини четга суриб,
бошқага ёрдам қўлини чўзади. Бу яхшиликми — яхшилик. Лекин кўчада биров очдан шишиб
ўляпти, десангиз, ёрдам бериш учун чиқмайди. Ўша ўлаётган одам олим десангизгина чиқиши
мумкин. Бу-чи, бу ҳам яхшиликми ё аблаҳликми? Шариф Намозов ҳам шу тоифаданми? Хўш,
Зоҳид нима қилиши керак? Бу олим очдан эмас, тўқликдан шишиб ўлишни маъқул кўрибди.
Унга ёрдам берсинми? Яшашга ўзида рағбат бўлмаган одамни ўлимдан қутқариб бўларканми?
Олим одам қандай қилиб илмни мансабга алмаштириши мумкин? Аввал мансабга етишиб, сўнг
олим деган унвонга эришганлар сон мингта. Бу одам эса... Тўғри, бошқон бўлатуриб ҳам илмий
ишини давом эттирар. Лекин ҳозирги ҳолда илм яхшиликка эмас, жиғилдонга хизмат қилиши
аниқ бўлиб турибди. «Танлаган касбининг ўзи майда эди, — деган қарорга келди Зоҳид. —
Мусаллас ишлашнинг янги усули. Кимга керак бу усул. Янгича мусаллас жамиятни яхшилашга,
тозалашга хизмат қиладими? Узумни олдинг, сиқиб шарбатини чиқардинг, идишнинг оғзини
маҳкамлаб, қоронғи жойга қўйдинг. Шунга ҳам илм керакми? Одамларни алжитиш, миясини
суюлтиришни ҳам «илмий асосда йўлга қўйиш керакми?» Шуни олим дедимми? Шунга
ачиндимми? Э, аҳмоқ, Ҳамдам аканинг гапларига киришим керак эди. Ҳамдам акага ўхшаб бу
одамнинг қорнига бир тепмайманми, жони оғриб турганида жиноятини бўйнига қўйиб, қоғозга
имзо чекдириб олмайманми...»
Зоҳид йўлга оқ пояндоздай тўшалган қорни ғичирлатиб босиб пича юргач, пишқириб тўхтаган
автобусга чиқди.
Ўзи ишлаган хонага кирганида Ҳамдам Толипов дераза токчасига ўтириб олиб сигарет
тутатарди. Хона тутунга тўлиб кетган, демак, Ҳамдам анчадан бери шу ерда, балки кимнидир
сўроқ қилгандир. Балки кимдир яқингинада тепки еб чиқиб кетгандир...
— Ҳа, одил прокурор, ишлар қалай? — деди Ҳамдам ўтирган ерида қўл узатиб. — Ҳақиқат
ўрнатиб бўлдингми?
— Ўрнатяпман, — деди Зоҳид, жилмайишга ҳаракат қилиб.
— Ўрнатавер. Бизам би-ир яйраб яшайлик.
— Кайфият йўқми? Нима бўлди?
— Кайфият жойида. Бу дунёда ҳаромилар бор экан, кайфият жойида бўлади. Сен ҳақиқатни
ўрнатганингдан кейин ишсиз сиқилиб, кайфиятим бузилади,— Ҳамдам шундай деб чўнтагидан
дафтарча чиқарди. — Ёзиб ол: Шерқўзиев. Таксопаркда йигирма икки йилдан бери ишлайди.
Комиловни аеропортда охирги марта шу одам кўрган. Комилов иккита кавказлик йигит билан
савдони пишитаётганда ёнида бўлган. Комилов уларни нақд икки юзга тушириб, соат
тўртларда Чимкентга қараб жўнаган.3
— Чимкентга? Унда Чиноз йўлига қандай бориб қолган? Балки Шерқўзиев янглишгандир?
— Чимкентгалигини аниқ билади. Йўлда кавказликлар адашибмиз, бизга Чиноз керак экан,
дейиши мумкинмасми? У лақма эса бундан хурсанд бўлади. Ҳарҳолда Чиноз яқинроқда. Балки
яна беш-ўн сўм қўшишни талаб қилгандир, улар кўнишгандир.
— Шерқўзиев уни танир эканми?
— Ўша куни танишибди. Қараса, машина ўзи ишлайдиган таксопаркники, «Ошна, қачон
келдингиз?» деб сўрабди. «Яқинда келдим», дебди. «Мошин янги-ку, қандай ундирдингиз? Биз
уч йилдан бери кутавериб сарғайиб кетдик», дебди. Комилов «сарғаймаслик учун тузукроқ
узатиш керак эди», дебди. Шерқўзиев шунга ҳайрон. Хўжайинларга берадиганини бериб
қўйган экан. Машина биқинига «ижара пудрати», деб ёзилган экан. Таксопарк хўжайинлари
эса бундай эмас, деб туришибди.
— Ўғирланганми?
— Янги машина ўғирланса, улар жим ўтиришармиди? Бу ерда тўдаларнинг қўли борлиги
сезилиб турибди. Асадбекми, Ҳосилбойваччами, Марканянми?.. Ким олган машинани? Комилов
кимнинг хизматкори? Ҳа, Шерқўзиевнинг гапига қараганда Комилов Сибирдаги жононларнинг
қилиқларини таърифлаб берган экан. У Сибирда нима қилган? Гастролга борганми? Гап
кавласанг, савол қайнаб чиқаверади. Сен унга жавоб топа олмасанг керак.
— Шу даражада ношудманми?
Ҳамдам дераза токчасидаги «шоҳсупаси»дан тушиб, Зоҳидни елкасига енгил мушт уриб қўйди.
— Гап сенинг ношудлигингда эмас. Бу чигални ҳатто улуғлар улуғи Ҳамдам Толипов ҳам еча
олмайди,— у шундай деб кулиб қўйди. — Кўнглим сезиб турибди, бу тўданинг иши. Тўғри,
ёғочнинг учта эмас, иккита учи бўлади. Бир ёғини боссанг, иккинчи томони келиб пешонангга
урилади. Ё яқин кунлар ичи тўдаларнинг ўзи кераксиз бир одамини қотил қилиб кўрсатиб,
сенга рўпара қилади, ё «очилмаган ишлар» рўйхати биттага кўпайиб, сен хўжайининг олдида
ношуд ходим сифатида қаддингни кери-иб турасан.
Ҳамдам гапини ҳазилга бурмоқчи эди, эплолмади. Табиатан кескинроқ одамнинг кайфияти
бузилиб турган пайтда ҳазил қилиши туянинг балет рақсига тушишидай бўлар экан.
Ҳамдамнинг бунақа ҳазиллари Зоҳидга янгилик эмас. Ҳамдам ўз ёғига ўзи қовурилиб турган
пайтда олдиндан келган одамни тишлайди, орқадан келганни тепади, аямайди. Фақат
марҳамат қилсагина ҳозиргидай ҳазиллашиб қўяди.
Ўхшатмасдан учратмас, деганларидай Зоҳиднинг кайфияти ҳам ўзингизга маълум. Шариф
Намозовнинг гаплари, қилиғидан тамом гангиган Зоҳидга Ҳамдамнинг ҳазили малол келди.
— Тўда, тўда, дейсиз нуқул. Шунчалик жонингизни олиб қўйганми улар? Ким ўзи улар —
одамми ё девми?
Ҳамдам рўпарасидаги жиззаки йигитни энди кўраётгандай қаттиқ тикилди.
— Уларнинг кимлигини билмайсанми? Улар одам ҳам, дев ҳам эмас. Улар аждарҳо. Юз бошли
аждарҳо. Аммо танаси, қорни битта. Улар қувватни қаердан олади, биласанми? — Ҳамдам
кўрсаткич бармоғини юқорига ниқтади. — Аждарҳонинг жони сақланадиган қутича ўша ерда.
Тўдаларга фақат ўшалар бас кела олади. Сен аждарҳонинг бошларини нима билан узмоқчисан,
қуруқ гап биланми? Ё «бу дунёда адолат деган гаплар ҳам бо-ор», деб аждарҳонинг қулоғига
азон айтасанми? Ўшалар, — Ҳамдам бармоғини яна юқорига нуқди, — қўлингга ўткир қилич
ҳам бериши мумкин. Сен бориб аждарҳонинг битта бошини узасан. Сенга раҳмат айтишади.
Газитда суратингни чиқаришади. Юзта бошдан тўқсон тўққизта қоладими шунда? Бекорларни
айтибсан. Сен узиб ташлаган бош ўрнига дарров бошқасини қўйишади.
— Фалсафадан дарс беришга арзийдиган домла бўлиб қолибсиз, — деди Зоҳид, пичинг билан.
— Ўғриваччаларни қувлаб юрган одамнинг фалсафаси ҳам шунақа майда бўлади. Сенга
ачинганимдан би-ир гапириб қўяман-да. У ерда косанг оқармайди. Фақир киши панада бўлгани
маъқул-да. Адолат қилишингга улар йўл беришмайди. Ғирром ишларга эса сенинг виждонинг
йўл қўймайди. Икки ўт орасида қовурилиб юраверасан. Мана, олдинги ишинг нима бўлди?4
Овсарга ўхшаб оғзингни очиб қолавердинг.
— Энди оширвордингиз, ака. Гап деб гапираверар экансиз-да. Оғзимни очиб қолганим йўқ.
Илоннинг думини кўриб турибман.
— Зўрсан-ку! — Ҳамдам қойил қолган одамдай кўзларини катта-катта очиб, Зоҳидга қаради.
— Масхара қилманг. Сизга тўғрисини айтяпман.
— Илоннинг думини кўриб нима қиласан? — Ҳамдам энди ошкора пичинг билан гап бошлади.
— Илон кавагига кириб кетиши мумкин. Сиз кавак оғзида пойлаб ўтираверасиз, илон эса
дўнгнинг нариги томонидаги кавакдан чиқиб ишини қилаверади. Қочмасин, деб думини
боссангиз, нима бўлишини биласиз-а? Ҳа, чақади!
Зоҳид бу гапларни тоқат билан эшитди. Ҳамдам ҳаяжонини бир оз босиб олгач, винзаводга
кирганини айтди.
— Ана, кўрдингми! Бу маразга раҳминг келувди. Шуни деб Асадбек билан олишмоқчи эдинг.
Шуни деб ўлиб кетсанг, аммо жуда хафа бўлардим. — Ҳамдам устол устидаги қора дафтарчани
олиб варақлади. Керакли саҳифани очгач, телефон гўшагини кўтариб, рақам терди. — Алло,
винзаводми, синглим, менга директор ўртоқ Намозов кераклар. Полковник Мусахўжаевман.
Мажлис тугашини кутишга вақтим йўқ. — Ҳамдам «ҳозир боплайман», дегандай Зоҳидга кўз
қисиб қўйди. — Ўртоқ, Намозов, салом. Полковник Мусахўжаевман. Турмадан бешта жиноятчи
қочганини эшитдингизми? Газит ўқийсизми ўзи, ҳаммаёқда шов-шув-ку? Нега алоқаси
бўлмасин, сизга ҳам алоқаси бор учун телефон қиляпман. Кеча кечаси турмани кавлаб бешта
хавфли жиноятчи қочган. Улар орасида Қилич Сулаймонов ҳам бор. Танийсиз-а уни? Хуллас, у
кимдандир ўч олишини айтган экан. Кимларни назарда тутганини билмаймиз. Лекин ҳар
эҳтимолга қарши сизни огоҳлантириб қўямиз. Агар уни кўриб қолсангиз, дарров бизга хабар
қилинг. Хўп, хайр.
Ҳамдам гўшакни жойига қўйиб, жилмайди.
— Довдир. «Албатта қўнғироқ қиламан», дейди. Кимга, қандай телефон қилади, овсар. Душман
уясига ғулғула солиб қўйдим. Ҳозир қўнғироқлар бошланади. Милисага, прокуратурага,
турмага... Тасаввур қиляпсанми? Оёғи куйган товуқдай бўлишади. Шуни би-ир томоша қилсанг,
хумордан чиқсанг.
— Бекор қилдингиз, фойдаси борми?
— Фойдаси бор. Ҳеч бўлмаса кўнгил, — Ҳамдам кўкрагига енгил муштлади, — таскин топади.
Бу итдан тарқалганларни гирибонидан ушлаб ўтқизиб қўйиш қўлимиздан келмаганидан кейин
инига бир марта чўп суқиб қўйсак ёмонми? Ҳадеб биз куйиб-ёниб юраверамизми? Улар ҳам бир
куйсин.
— Барибир бекорчи иш бу.
— Вей, менга қара, прокурор. Сен ишингни ўзгартир. Сен женсоветга раис бўлиб бор. Сенинг
жойинг ўша ерда, ҳа!

Асадбек тўйдан кейин бир оз ҳаловат топарман, деб ўйлаган эди. Қиз узатган одамда ҳаловат
бўлмаслигини у қаёқдан ҳам билсин! Қиз куёвникига кетар олдидан отаси ҳузурига бош эгиб
келуви, отанинг эса дуо қилуви расм эди. Зайнабни шу расмга биноан бошлаб келдилар, аммо
ўз ҳовлисида эмас, ресторан остонасида, маст-аласт нигоҳлар гувоҳлигида дуо қилмоғи лозим
бўлди. У кўп яхши ниятларни дилига тугиб қўйган эди. Қизининг мўъминлик билан бош эгиб
келаётганини кўрганидаёқ ҳуши учди, томоғига бир нима тиқилди. У онасининг ўлимидан сўнг
кўзига ёш олмаган эди. Ҳозир йиғлагиси келди. Қизи бир қадам берида тўхтади. Асадбек
отасини қучоқлаб йиғлаган қизларни кўрган, ўз қизининг ҳам шундай қилишини кутиб эди.5
Бахтига бундай бўлмади. Асадбек аввалига «нима учун тўхтаб қолди?» деб ажабланди. Кейин
«яхши бўлди, йиғласа мен ҳам ўзимни тутиб туролмас эдим» деди-да, фотиҳага қўл очди.
Ҳаяжон ўйлаб қўйган гапларини тўзитиб юборган эди. Ўйлашга, гап топишга фурсат йўқ —
юзлаб қўллар дуога очилиб, юзлаб кўзлар унга тикилган, «Бахтли бўлгин, қизим», дейишдан
ўзга сўз тополмади. Қизига яқинлашиб, пешонасидан ўпди.
Қизи Асадбек юрагининг бир парчасини юлиб олиб кетди.
Шундан бери хаёли қизида. Эшик тиқ этса хавотир билан қарайди. Телефон жирингласа ҳам
юраги бир тўлқин уради. Назарида қизи шармандалик юкини ортмоқлаб, кўзёшини тўкиб,
фарёд уриб кириб келаётгандай туюлаверади.
Аъёнлари уч-тўрт кун дам олинг, дейишганида кўнган эди. Биринчи куниёқ уйда қолиш дам
эмас, азоб эканини ҳис қилиб шаҳар марказидаги қароргоҳига жўнаворди. Бугун ҳам
эрталабдан сароймонанд хонасида аъёнларини кутмоқда эди.
Чувринди Самарқандга ширинсув корхонасини ишга туширишга, Кесакполвон эса
Марғилондаги музқаймоқ корхонасининг нима сабабдан тўхтаб қолганини аниқлаш мақсадида
кетишган эди.
Асадбек хонасига кириши билан ҳисобчини чақирди. Видеобарнинг ўнг томонидаги хона
ҳисобчиники. Япон анжомлари билан иш юритувчи ҳисобчи Асадбекни қизиқтирган ҳар қандай
маълумотни бир лаҳзада етказади. Бу сафар ҳам шундай бўлди. Вилоятларга тариқдай
сочилган, кўриниши назарга тушмас даражада кичик, аммо фойдаси катта корхоналаридан
хазинага пул аввалгидай оқиб турибди. Асадбек винзавод масаласини ҳал қилиб олгач, бу
хўжаликни тенг иккига бўлиб, аъёнларга беришни ният қилган. Аъёнлар буни билишади. Шу
сабабли корхоналардан ҳамиша бохабар бўлиб туришади.
Асадбек ҳисобчининг ахборотидан кўнгли тўлиб ўтирганида телефон жиринглади. Қўшни
хонадаги қизлардан бири ёқимли овози билан гапириб, винзавод директори йўқлаётганини
билдирди. Асадбек мовий телефон гўшагини кўтарди. Икки соатча илгари винзаводдаги
одамлар прокурор келганини билдиришган, Асадбек, «Қўрқманг, биз ҳаммасидан
хабардормиз», деган мазмунда кўнглига далда берган эди. «Бунга яна нима жин тегди», деган
хаёлда гўшакни қулоғига тутди. Шарифнинг хавотирга тушганини овози ошкор қилиб турарди.
У Қилич Сулаймоновнинг қамоқдан қочганини айтгач, Асадбек:
— Бўлиши мумкин эмас! — деди кескин. — Ким телефон қилди?
— Полковник Мусахўжаев деган одам.
— Қаердан?
— Милисадан бўлса керак.
— Нима кўп, милисанинг идораси кўп. Нима кўп полковник кўп.
— Тўғри... лекин Мусахўжаев биттадир?
«Яна ақл ўргатади-я», деб ғижинди Асадбек.
— Ваҳима қилаверманг. Қилич Сулаймоновдан ўнта бўлса ҳам қўрқманг.
Асадбек иғвонинг исини туйган бўлса ҳам, керакли бир жойга қўнғироқ қилиб, аниқлаб
беришни топширди.
«Қиличнинг қочиши ҳечам мумкинмас. Хоҳласа шундай ҳам чиқиб келади. Ё Ҳосил
аралашдими? Қочганлар унинг одамлари бўлса, балки шу гап ҳам тўғри чиқар. Бу
бойваччанинг қимирлаши яхши бўлмаяпти. Қилични ўтқазиб қўйиб бекор қилдимми?..»
Чорак соатга қолмай ҳаммаси аён бўлди. Қамоқдан беш киши қочгани тўғри, лекин Қилич
Сулаймонов жойида эди. Полковник Мусахўжаев деган одам эса йўқ. Демак, иғво! Кимга керак
бу иғво? Мақсад Шарифни қўрқитиб қўя қолишми? Ё Асадбек салтанатига тош отиб, ғашига
тегишми? Ким бўлса ҳам нозик жойидан олган. Бегонанинг иши эмас бу. Асадбек бир тўхтамга
келишга улгурмай Ҳосилбойвачча қўнғироқ қилди.
— Акахон, тўйнинг чарчоқлари чиқай дедими? Аммо оламжаҳон зўр тўй қилдингиз-да! Ҳорманг,
деб супрақоқдига боришга вақт бўлмади. Тўйингизнинг эртасига Фарғонага жўнаб қолдим.6
Бугун қайтдиму окахонни бир йўқлаб қўяй, дедим.
— Тинчликми? — деди Асадбек.
— Ғалвали ишлар бор. Кўришганда айтаман.
— «Камаз»га кетганлардан дарак борми? Қўлидан иш келадиган болалармиди ўзи?
— Бу ёғига хотиржам бўлинг, окахон. Ўнта «Камаз» сизники. Шу ҳафта ичи етказиб келишмаса,
башарамга туфланг.
— Сиздай укахонларга ишонмасак, кимга ишонамиз, шунчаки сўраб қўйдим-да.
— Аммо, тўйингиз жаннатнинг тўйидек бўлди-да! Биз ҳам шундай тўйларга етайлик, деб ният
қилдик. Энди кичкинагина бир маслаҳатли иш бор. Куёвингизга бир хизматча чиқиб турибди.
Бир қадрдонимиз тўй...
— Ҳосилбой, жигарим, бунақа гапларни ўзига айтинг... Мен «амма-холаси ҳаводор», деб
ўтирадиган дастурхончи эмасман, шекилли?
— Узр, окахон, аввал олдингиздан ўтай девдимда...
Ҳосилбойвачча узр айта-айта хайрлашди. Асадбек гўшакни жойига қўйиб, сўкинди. «Ҳайвон-е,
— деди у, — энди калака қилишни бошладими? Нима демоқчи? Отарчига қиз бериб, унинг
гумаштасига айландинг, демоқчими?.. Мақсад нима? Элчинни тўйга айтишми? Ундан
машҳурроқ отарчилар турганда-я? Ҳа, тулки! Элчинни тўйга олиб бориб, калака қилади.
«Кўриб қўйларинг, Асадбекнинг куёви керак бўлса оёғимни ўпади», дейдими? Нима учун
қўнғироқ қилди ўзи? Мақсад шуни сўрашмиди ё ҳолимдан хабар олмоқчимиди? Шарифга
шунинг одамлари телефон қилмаганми? Бу ғалва кимга керак?»
Асадбек шу тўхтамга келди. Катта урушларнинг майда қитмирликлардан бошланиши унга
маълум. Ҳосилбойваччанинг ягона ҳоким бўлишга тиришиши ҳам унга сир эмас. У тулки
урушни ўзи бошламайди. Биринчи бўлиб қўл кўтаришга Асадбекни мажбур қилади. «Қани,
ғимирлайвер-чи...» Асадбек шундай деб ғижиниб, ўтирган ерида Бўтқани чақирди.
— Жамшид шу ердами, айт, отарчини... Элчин акангни топиб келсин.
— Хўп бўлади, Бек ака, окахон келгандилар, — Бўтқа шундай деб хушхабар етказгандай
жилмайди.
— Қайси «окахон»?
— Жалил акамиз-да.
— Ўзими?
— Кўчада иккита чол турибди, бирга келишди.
— Қани, чақир-чи.
Жалил бир оз кутиб қолганми, тумтайганроқ кўринишда кириб келди. Асадбек уни ўрнидан
туриб қаршилади.
— Киравермай, ўтирдингми? — деди Асадбек. — Бунақа одатинг йўғиди-ку?
— Ҳурматинг бор, ошнам. Биз бир бекорчи одам бўлсак, — у шундай деб қўлтиғига қистириб
олган эски газитга ўроғлик нарсани узатди. — Тўйга келолмадим. Яхши ўтказиб олдингми?
Асадбек кулимсираб газитни оча бошлади. Жалил нима келтирганини у биларди. Билса ҳам
дўстининг кўнгли учун очишга мажбур эди. Очмаса Жалил бобиллаб бериши тайин. Эски
газитга эски калиш ўралган эди. Бу ўша эски фалсафа — судраб юрган чориғингни унутма.
— Тўйга келмаганингга гина қилиб ўтирувдим, тинчликми ўзи, нимага келмадинг?
— Сен мени тўйга айтдингми? — Жалил овозини бир парда кўтарди.
— Биринчи бўлиб сенга хабар бердирганман.
— Катта бўлсанг ўзингга, бу биринчидан, бойвачча бўлсанг ҳам ўзингга, бу иккинчидан, хўпми!
Лайчаларингни юбориб тўйга айттирдингми? Ўзингнинг оёғинг етмадими?
— Энди ошна, тўйчилик, шошиб қоларкансан.
— Ўзингга ўхшаган бойваччаларни айтишга шошмагандирсан?
— Хўп, тавба қилдим, мен аҳмоқман, — Асадбек ҳам овозини кўтарди, — ўзим бормабман.
Ошна деган эшитса келаверади. Оғайнисининг ёнида далда бўлиб, қўл қовуштириб туради.7
— Ҳа, бўпти, қўрққан олдин мушт кўтарар, деб жириллайверма. Нимага келдинг, деб
сўрамайсан-ми?
— Бир ғалвани бошлаб келгансан-да, кўчадаги чоллар ким?
— Соли ота билан Жўра чўлоқ.
— Жўра чўлоғинг ким?
— Яқинда келган. Собир қозоқнинг уйини сотиб олган. Танимасанг керак уни.
— Нима ишлари бор экан?
— Мен айтайми, ўзларидан эшитасанми?
— Чақир.
Асадбек Жалилнинг изидан чиқиб, оқсоқолларни видеобарда кутиб олди-да, тўрт кишига
мўлжалланган устолга бошлади. Бўтқа буйруқни кутмаёқ, дастурхон безади. Қариялар ертўла
ҳам шунақа ажойибхонага айлантирилиши мумкин экан, деб ҳайратланиб ўтиришди. Бир
пиёладан чой ичилгач, Соли ота деганлари оҳиста сўз бошлади:
— Энди ўғлим, биз отанг раҳматли билан вақтида ошначилик қилганмиз. Тўғри одам эди.
Бировнинг кўнглини оғритмасди.
— Жойи жаннатда бўлсин, — деб гап қистирди Жўра чўлоқ деганлари. Соли ота «гап қўшмай
туринг», дегандай унга қараб олди.
— Гап шуки, ўғлим, сиздан ҳам розимиз. Маҳаллага хизматлар қилиб бердингиз.
Хизматларингизни унутмаймиз. Аммо бир ишингиздан норозимиз, шуни айтгани келдик.
— Кўпчилик норози, яхши иш қилмабсиз, — деди Жўра чўлоқ.
Асадбек ажабланиб, Жалилга қаради. У «ҳозир ўзинг эшитасан», дегандай им қоқди.
— Ўғлим, биласиз, маҳалламиз эски, тўкиламан, деб турибди. Битта каталакдеккина уйда ўнта
оила. Болаларимиз турмуш қуриб ўз уйларига сиғмай ижараларда ўтиришибди. Бу эскилар
қачон бузиларкин, қачон бизга ҳам уй тегаркин, деб кутавериб сарғайиб кетдик.
— Бунақада сил бўлиб кетиш ҳеч гапмас, — деди Жўра чўлоқ. Соли ота унга яна бир марта
норози қиёфада қараб олди.
Асадбек бу ташриф ташаббуси Соли отадан эмас, айнан шу чўлоқдан чиққанини англаб,
ғижинди. Узоқдан бошланган гап моҳиятига етгунча тоқат қилди.
— Гапнинг индаллоси шуки, ўғлим, бултур уйлар бузилади, деб ўлчаб-нетиб кетишувди. Энди
эшитсак, бузилмасмиш. Узунқулоқ гапларга қараганда сен тўхтатган эмишсан.
— Менми? — Асадбек ажабланди. — Ким айтди?
— Шамол бўлмаса, дарахтнинг учи қимирламай-ди, — деди Жўра чўлоқ.
Асадбек унга қовоқ уюб қаради:
— Ўша шамол қаёқдан келди?
— Энди эшитдик-да, ўғлим. «Ота-онам яшаган уйни буздирмайман» деганмишсан. Бир
жиҳатдан сен ҳақсан. Менинг ҳам кўзим қиймайди. Саксон йилдан бери кўрганим шу маҳалла.
Ўлигим шу уйимдан чиқса армоним йўқ эди. Лекин иложим қанча? Болаларимга ачинаман.
Қўлим калталик қилиб, тузукроқ уй-жой эплаб беролмадим. Ночорман-да...
— Соли ота, сиз шу гапларга ишондингизми? Ҳукумат бузаман деса, мендан сўраб
ўтирарканми? Мен ҳукуматга кимман? Ҳеч кимман! Одамлар гапираверади-да.
— Одамлар аҳмоқ эмас, бўлар-бўлмасга гапираверишмайди, — деди Жўра чўлоқ. — Сизнинг
кимлигингизни биламиз. Қаёққа қўл узатсангиз етади.
— Шунақами?! — Асадбек қўлидаги пиёлани устол устига тақ этиб қўйди. Жўра чўлоққа ғазаб
билан тикилди.
Жалил ҳам, Соли ота ҳам иш бузилганини фаҳмлашди.
— Майли, ўғлим, хафа бўлма, одамларнинг оғзига элак тутиб бўлмайди-да, — деди Соли ота
вазиятни юмшатишга ҳаракат қилиб. Аммо ғишт қолипдан кўчган, суҳбатни давом эттиришнинг
ҳожати йўқ эди.
Асадбек бир кўнгли Бўтқани чақиртиргиси, бу чўлоқни кўчага улоқтиргиси келди. Ёнида8
ўтирган Жалил «ўзингни бос», деган маънода сонига туртиб қўймаганида балки шундай
қиларди ҳам. Бироқ, фақат жисман эмас, ақлан ҳам оқсоқ бўлганлар валдираганида жим
ўтиролмас эди. Бунақаларнинг «Бопладимми!» деб чиқиб кетишига йўл қўя олмас эди.
— Сен кимсан ўзинг? — деди Асадбек, Соли отанинг гапига парво қилмай. Унинг дабдурустдан
сансирашга ўтиши Жўра чўлоқни андак довдиратди. У жавобга оғиз жуфтламай туриб, савол
яна такрорланди: — Ўзинг кимсан, деяпман. Маҳаллага битта тош қўйганмисан? Кеча келиб
бугун ҳаммаёқни саситиб юрган сенмисан, ҳали?! Соли ота, ит етаклаб юриш одатингиз йўқ
эди-ку, қариганингизда сизга нима бўлди? Бу агар маҳаллага сиғмаётган бўлса кетига бир
тепиш керак, чиққан жойига кириб кетсин.
Жалил тиззаси билан яна сонига туртди.
— Бўлди, қўй энди, — деди.
— Сен жим ўтир. Кимлигимни бу билмаса сен биласан-ку? Шунақа дейишса, бошлаб
келавердингми? Агар қўлимдан келса... буздиртирмайман маҳаллани! Ҳаммаёқ бузилиб бўлди.
Битта маҳалла қолсин. Аммо мана буни, — Асадбек кўрсаткич бармоғи билан Жўра чўлоқни
кўрсатди, — йўқотинглар. Маҳаллага бегона аралашмасин.
— Сиз...
Жўра чўлоқнинг гапи оғзида қолди. Соли ота дуога қўл очди.
Асадбек иғво қилинганини, Қилич Сулаймонов қамоқда ўтирганини айтганидан кейин ҳам
Шариф тинчимади. Эси оғиб қолган одамдай хонасида у ёқдан-бу ёққа бориб келаверди.
«Нимага иғво қилишади, ким иғво қилади?» деган савол миясига ўрнашиб олиб тинчини бузди.
Телефон қўнғироқларига ҳам жавоб бермади. Котиба биринчи марта эшик очиб, ажабланди.
Иккинчисида «жиннироқ одамми бу», деб чўчиди.
Шариф хонасига сиғмади. Палтосини кийиб уйига кетди. Қамоқдан қайтган куннинг эртасигаёқ
ўзи учун ҳам кутилмаган бир тарзда ҳовлисида қурилиш бошланган эди. Иккита ағдарма
машина пишиқ ғишт ташлаб кетганида «шўпирлар адашди-ёв», деб ўйлади. Сўнг тўрт киши
ғиштни ҳовлига таший бошлади. Сўнг тахта келди. Мардикорлар Шарифнинг саволига фақат
елка қисишди. «Бизга пул бериб буюришди, биз ишлаяпмиз», дейишдан нарига ўтишмади. Бу
ҳаракатлар Асадбекнинг ҳиммати туфайли бўлаётганини кейинроқ билди. Ундан кўра кўпроқ
Насиба хавотирга тушди. Эрининг қамалиши, пул сўраб ёзилган хат, сўнг тўсатдан озод
бўлиши, кейин қурилиш... винзаводга бошқон бўлиш... Ҳар қандай аёлнинг эсини ўғирлаши
турган гап. Аёлларнинг сочи узун, ақли калта, деганлар уларнинг кўнгли сезгир бўлишини
ҳисобга олмаган бўлсалар керак. Хонадонлари боши узра ёпирилиб келаётган абри балони
эрлардан аввалроқ сезадилар. Сезадилар-у, уни қайтаришга ожизлик қиладилар. Насиба
эрининг ёмон бир ўйинга аралашиб қолганини сезиб турарди, аммо уни бу ўйин гирдобидан
чиқариб олишга қурби етмасди. Қурилишни қандай тўхтатсин, қандай қилиб винзавод
бошқонлигидан бўшатсин? Шунча йил камтар ҳаёт кечириб, бирданига дабдаба бошланиши
маҳалла назаридан четда қоларканми? «Босиб қўйган пуллари бор экан, писмиқлар!»
дейишадими ё «винзаводга хўжайин бўлиб босар-тусарини билмай қолди», деб гап
тарқатишадими? Нечта одам керакли жойларга хат ҳам жўнатгандир...
Насиба бехос кириб келган эрини кўриб ажабланди. Оқарган юзига қараб «тоблари қочибди»,
деб ўйлади.
— Усталар қани? — деди Шариф, хотинининг саломига алик олмай.
— Келишмади. Кеча «совуқда ғишт термаганимиз маъқул», дейишувди.
— Ҳе, ношуд! Шуларни ҳам эплаб ишга солмагин! Бунақада юз йилда ҳам битмайди уйинг.
— Вой, мен уларга хўжайинманми?..
— Оғзингни очиб ўтиравер. Каталакдай уйда катта бўлгансан. Сенга одамбашара уйнинг кераги
йўқ. Ўтиравер!9
Насиба эрининг авзойи бузилганини билиб, битта гапдан қола қолди. Эр ғазаб отига миниб,
қилич яланғочлаган маҳалда хотинга қийин. Эрга пешма-пеш гап топиб бериб турса ё калтак
ейди, ё уйдан ҳайдалади. Битта гапдан қолса яна ёмон — хотиндан жавоб қайтмагач, эрнинг
ғазаб тошлари ичида қолиб, қийнаб юборади. «Нимага тумтайиб олдинг, гапларим ёқмадими?»
деб бошқа томонга ҳужумга ўтади.
Ҳозир ҳам шундай бўлди. Шариф бисотидаги бақириқларни ишлатиб бўлгунича Насиба
индамай тураверди. Кейин уйга киришди. Шарифнинг назарида уй исиб, димиқиб кетган экан.
Насиба бу учун ҳам гап эшитди. Шариф тажрибахонасига кириб бир пиёла ўткир мусалласдан
ичгач, ҳовури сал босилди. «Насибага нима учун бақирдим?» деган савол уни инсоф кўчасига
қайтарди.
Насиба ҳозир туриб кетадигандай диванда омонат ўтирар эди. Шариф унинг ёнидан жой олди.
— Бўлдими? — деди Насиба, зардали овоз билан. — Нафсингиз ором олдими?
Бир томон ўқларини отиб тамом қилган, энди иккинчи томоннинг қарши ҳужумга ўтиши учун
шароит етилган эди.
— Ҳм, гапларим ёқмадими? — деди Шариф, чекиниш нияти йўқлигини маълум қилиб.
— Ёқди, мойдай ёқди. Нима бўлди ўзи?
— Ҳеч нима. Усталарга жавоб бериб юборганингни...
— Усталарга мен жавоб берибманми? Усталар ишласа ҳам барибир, аламингизни мендан
олардингиз. Айтинг, нима бўлди?
Энди чекинмаса бўлмайди. Итнинг феъли эгасига маълум, деганларидай, Насиба эрининг
одатини билади. Қачонки, ишхонада ё кўчада нохушликка дуч келса, аламини уйдан олади,
кейин ҳасратини тўкади.
— Мени ҳам одам қаторига қўшишибди, — Шариф ҳазил оҳангида гапирмоқчи эди, уддалай
олмади. Сўзлари лабидан титраброқ учди. — Биттаси телефон қилиб, «Сулаймонов қамоқдан
қочди», дейди.
— Адо бўлсин, қочса сизга нима?
Шариф «у сени ўлдирмоқчи» деган гапни айтмади. Айтса, Насиба ваҳимага тушиши мумкин
эди.
— Қочмаган экан, иғво қилишибди.
— Вой, адаси, бу ишлар менга сираям ёқмаяпти. Қўйинг ҳаммасини, тинчгина ўтирайлик.
Чекиниш тадориги алдамчи экан. Мусалласга алданган ғазаб бирдан бош кўтарди. Хотинининг
дилдан куйиниб айтган гапи унга ғараздай бўлиб туюлди.
— Сен тинчгина ўтир. Бошқалар менинг бошим- га чиқиб олиб истаган номаъқулчилигини
қилавер- син, а?!
Қарши томон жавоб бермай, яна маъсумалик либосига ўранди. Шариф шарт ўрнидан туриб
тажрибахонасига қараб юрди. Насиба чуқур уф тортиб қўйди. Шариф бир пиёлага қаноат
қилмай, яна биттасини бўшатгач, хонасига қайтди.
— Мен кимман, биласанми? — деди хотини олдига келиб. Насиба «кимсиз?» дегандай унга
қаради-ю, яна индамади. Саволга Шарифнинг ўзи жавоб берди: — Мен олимман! Мени чет эл
ҳам билади! Қайси академигингнинг орқасидан чет элликлар юрибди. Бу академикларинг,
дўктурларинг чет элга бориб қолса, уларга ит қарамайди. Чунки уларда илм йўқ. Менда илм
бор. Лекин суянадиган тоғим йўқ! Энди тоғ топилди. Одамлар нима деса деяверсин. Мен фақат
ўша тоққа суянаман. Намозовнинг кимлигини билиб қўйишсин. Мен ҳам ўша йўлимни тўсган
академикларингга тупуриб ўтаман. Энди тинч ўтириш йўқ, билиб қўй. Тинч юриб топганим
қамоқ бўлдими? Қамоқда чириб кетишим керакмиди?
Шу пайт қорнида кучли оғриқ қўзғалиб, гапини давом эттиролмай қолди. Букчайиб, ўхчиди.
Насиба чаққон туриб, эрини елкаларини ушлаб, диванга ётқизди-да, хапдори берди.
— Насиб, бу ғалвалар ўткинчи. Биз ҳам одамларга ўхшаб яшайлик-да.0
Насиба эрига қараб бош чайқади.
— Шу пайтгача одамга ўхшаб яшаятувдик...
Жамшид бу хонадонга неча марта келган бўлса, ҳар сафар эшик очиқ бўлади. Шу сабабли
жинғироқни чалиб ўтирмай, тўғри ҳовлига кириб бораверарди. Бу гал ҳам шундай қилди.
Ҳовлини босиб ўтиб, уйга яқинлашди-да, «Ҳофиз ака!» деб чақирди.
Элчин уйида йўқ эди. Видеода ҳиндча тамоша кўриб ўтирган Зайнаб юраги сиқилиб ўрнидан
турган, бу онда дераза ёнида эди. Тамошада икки ошиқнинг қовушганини кўриб, Жамшидни
эслаган, уни кўргиси келган эди. Яратган унинг оҳини эшитиб, Жамшидни бу хонадонга
келтириб қўйсами? Яна қўнғироқ жирингламасдан дарвозанинг ёнидаги эшик очилди. У ўз
уйига киргандай кириб келди. Зайнабнинг юраги эса потирлаб, жони ҳалқумига келиб қолди.
Эт билан тери орасида мудраётган шайтон уйғониб, жувоннинг баданини ажиб бир ҳароратда
исита кетди.
Жамшид уйга яқинлашиб, тўхтади. Нимадир деди. Зайнаб эшитмади. Жамшид иккинчи марта
«ҳофиз ака, ҳў, ҳофиз ака!» деганда унинг овози аранг қулоғига етиб келди.
— Ҳозир, — деди Зайнаб, аммо ўз овозини ўзи ҳам эшитмади.
Жамшид учинчи марта чақирди. Шунда Зайнаб дераза ёнидан қочиб, эшик томон юрди.
Назарида оёқлари оғир, аранг юраётгандай эди. Аслида эса эшиккача учиб борди. Эшикни
очди-ю, остонада тўхтади. Ҳовли томон оёқ босишга журъати етмади. Чунки бу маҳалда ҳаё
ҳам уйғониб, шайтон билан ихтилофни бошлаган, шайтон бераётган ҳароратни ўчирмоққа
киришган эди. Яхшики Жамшид ҳам тўхтаб турарди. Агар у уй томон қадам қўйса, Зайнаб
эшикни очиқ қолдирган ҳолда чекинар, унинг чекиниши баробарида шайтон ғолиблик майини
сипқора бошлар эди.
— Хўжайин йўқмилар? — деди Жамшид, дабдурустдан. У кўз олдида улғайиб вояга етган
қизчанинг жувонлик оламида бу қадар латофат касб этишини кутмаган эдими, ҳар ҳолда
остонада парирухсорни кўриб андак довдиради. Ҳол-аҳвол сўрашни унутди. Жувоннинг чиройи
ақлини шоширган бўлса-да, кўнглига ёмон фикр ораламади.
— У киши ўртоқлари билан кетувдилар, — деди Зайнаб.
— Бек акам сўраятувдилар. Қаёқда бўлишлари мумкин? Ўртоқларини танийсанми?
— Куёвжўра бўлган йигит-чи? Анвармиди отлари... Шу маҳаллада туришади. Чойхонанинг
атрофида дегандай бўлувдилар...
— Бўпти, ўзим топаман. Кеп қоса, адангни топсин. Иш зарил!
Жамшид шундай деб изига қайтди.
Зайнаб кўнглида киринг, чой ичинг, демоқчи бўлди-ю, тилига чиқмади. Жамшид яна бир нафас
турса айтарди. Лекин у тўпори жувондан лутф кутмади. Кўча эшиги ёпилгач, Зайнабнинг
хўрлиги келди. «Йигит дегани ҳам шунчалик эътиборсиз бўладими?..»
У хонага қайтиб, яна дераза олдига келди. Яна кўча эшигига тикилди. Хаёлан жингалаксочли
йигитни чақира бошлади. Хаёлидаги йигит изига қайтди. Эшик очилди. У жилмайиб кириб
келди. Бу сафар «Ҳофиз ака!» деб бақирмай, «Зайнабхон!» деб шивирлаб келди. Зинадан
кўтарилди. Уйга кирди. Дераза олдига яқинлашди. Унинг яқинлашаётганини билса ҳам, Зайнаб
ҳеч нарсадан бехабардай ҳовлига тикилиб тураверди. У орқа томондан келди. Елкаларидан
қучоқлади. Зайнаб энтикди. Унинг илиқ нафаси бўйнига урилди. Баданини ловуллатиб юборди.
Елкадаги бақувват қўллар бошқа вазифа билан қўлтиқ остига юборилдилар... Шунда у
ўгирилди... кўзи юмуқ ҳолда бўлса ҳам лабларини осонлик билан топди. Кейин у кўтариб олди.
Ётоқ сари юрди. Юмшоқ тўшак уларни бағрига олди...
Зайнаб энтикиб, кўзларини очди. Хаёлидаги йигит учиб кетгандай бўлди. Ҳовли кимсасиз, кўча
эшик ёпиқ эди. Хонада эса сулуви атрофида айланиб-ўргилиб эшилаётган ҳинд йигитнинг
қўшиғи ҳукмрон. У дераза ёнида турган ҳолда ўгирилиб, телевизорга тикилди. Шунақа бахтиёр1
одамлар бормикин ё ҳамма менга ўхшаган бедавомикин, деб ўйлади.
Бу хонадонда бир аёлни бахтиёр этиш учун ҳамма нарса муҳайё эди. Ношукурлик қилмаса ҳам
бўлади. Уй, емоқ-ичмоқдан зориқадиган томони йўқ. Эри биров кўрса ҳавас қилгули эркак.
Лекин ширин орзулар қанотида сузиб улғайган қиз учун шунинг ўзи етарлими? Хўш, Жамшидга
текканида бахтли бўлармиди, орзусига етармиди?
Никоҳнинг иккинчи туни Зайнаб Элчиннинг гапларини эшита туриб «Сиз қотилсиз!» деди.
Зайнаб бу билан Ноиланинг ўлимини эслатмоқчи эмасди. Элчин унинг ширин орзуларини бўғиб
ўлдирган эди. Бу қотиллик учун қамаш ҳам, отиб ташлаш ҳам мумкин эмас. Бундай жазосиз
қотиллар ер юзини пўпанакдек босиб ётибди. Элчин — Зайнабнинг назарида шулардан бири.
Никоҳнинг иккинчи туни — куёв-келин учун муқаддас бўлмиш тунда, Элчин Ноиланинг
ўлимидан сўз очиб, хотинига пичоқ урмаганини айтди. Зайнаб бу гапларга эътибор бермади.
Чунки онаси тўйдан олдин уни юпатиш мақсадида «сен ундан қўрқма, хотинини у ўлдирмаган
экан, туҳмат билан қамалган экан, даданг айтдилар», деган эди. Зайнаб бу гап фақат овутиш
учун айтилдими ё чиндан ҳам шундайми, билолмайди. Элчиннинг ўзини ўзи оқлаши унга эриш
туюлди. Унинг назарида бу эркак паст кетгандай бўлди.
— Менинг нима айбим бор эди, мени нима учун хўрладингиз? — деди Зайнаб, эзилиб ўтирган
эрига қараб.
— Сизнинг айбингиз йўқ... Аммо Ноилани адангиз ўлдиртирган. Номус азобини тотиб кўриши
лозим эди.
— Ўч олдингизми?
— Ҳа, ўч олдим.
— Энди-чи?
— Нима энди?
— Кўнглингиз жойига тушдими?
Элчин жавоб бермади. Хотинига маънодор қараб қўйди. Унинг рўпарасида мўъмина
Манзуранинг қизи эмас, қаҳрли Асадбекнинг қизи ўтирарди. Зайнаб одоб жиҳатидан онасига
тортган бўлса-да, баъзан юрагида ғалаён уйғониб, отасига ўхшаб қоларди. Ҳозир паст кетиб
ўтирган эрига қараб, «Мен ҳам сиздан ўч олсам-чи?» демоқчи бўлди-ю, тилини тийди. Аммо
хаёлида уйғонган шу ўй унга ҳақиқатдай туюла бошлади. Зайнаб унга «Сиздан қасос оламан»
демади. Саволига жавоб берилмагач, бироз сукут сақлади-да:
— Сиз қотилсиз! — деди қатъий. Бу — қасос баҳридан сув ичгучи ҳукм эди. Элчин буни
англамади. Рўпарасидаги гўзал мавжудот қасос олишга ҳақли, ўч олмоққа қурби етади, деган
тушунчадан у узоқ эди.
Элчин «ўзимнинг айбсизлигимни билдириб қўяй, бу уйда сиқилмасин, қўрқмасин, эркинроқ
юрсин», деб янглишган эди. Нохуш кайфиятдаги аёл олдида ярим қарич бўлса-да чекиниш
оқибати мағлубият жарига қулаш эканига унинг ақли етмади. У хушсурат бўлгани учун
расидалик чегарасидан ўтмаёқ қизларнинг хумор кўзлари таъқибига учраган эди. Қўшиқлари
билан довруқ таратгач, жаннатда парилар билан юргандек ҳис қилди ўзини. Ана шунданми
«аёл қалбини сеҳрлай олувчи куч бор менда», деб ишонарди. Асадбекнинг қизини ҳам сеҳрлаб
олажагига амин эди. Оллоҳнинг ҳар бир бандаси каби Элчин ҳам мағрурлик ва худбинликдан
бебаҳра эмасди. Мағрурлик ва худбинлик баравар уйғониб, бирлашса уни маҳв этарди, тўғри
йўлдан адаштирарди. Никоҳнинг иккинчи туни шундай бўлди...
Ўшандан бери Зайнаб бу хушсурат машҳур ашулачи билан бир тўшакда ётади. Ўғирланиб,
қоронғи уйга қамалганида қўрқувни ҳайдаб чиқара олган, нафасини қайтарган, баданига илиқ
ҳарорат берган ғалати ҳис йўқ. Элчиннинг эркалашлари, эҳтирослари унга таъсир этмайди.
Ўзини худди эртаклардаги тош маликадай совуқ ҳис этади.
Кинодаги қизнинг қичқириғи Зайнабнинг хаёлларини тўзитди. Беихтиёр ўгирилиб, тамошага
қаради. Ҳозиргина жуфти билан яйраб ашула айтаётган қиз, кўзлари косасидан чиққудай
аҳволда, даҳшатга тушиб ўтирибди. Рўпарасида... икки лунжини шишириб олган илон2
тебраняпти... «Ҳозир йигити келиб таёқ билан уради», деб ўйлади Зайнаб. Чиндан ҳам йигит
келди, аммо қўлида таёқ эмас, милтиқ бор эди. Бир ўқ билан илон жон берди... улар яна
қовушдилар...
Зайнаб хаёлан ўзини шу қиз ўрнида, эрини эса тебранаётган илон ўрнига қўйди. Бу илонга ким
бас кела олади? Жамшидми?
— Ҳозир боролмайман, деди. Ошнаси унга бир нарсаларни ўқиб беряпти шекилли?
Жамшид шундай деб, айбдор бола сингари бошини эгди. У хўжайин буйруғини адо этолмади.
Отарчини топди-ю, олиб келолмади. Тўйдан олдин бўлганида қўл-оёғини боғласа-да, буйруқни
бажарарди. Энди унинг «куёв» деган унвони бор. Куёвни пайғамбарлар сийлаганида
Асадбекнинг югурдаги сийламас эканми?..
Асадбек жағига мушт еб, гангигандай бўлди. Нима бу — нозми, тўнкаликми ё атайин ғашига
тегмоқчими?..
— Ошнаси ким? — деди Асадбек, гангиганини яширишга уриниб.
— Жиннихонада ётган олим экан.
— Қанақа олим?
— Тарихчи экан. Ўн йилдан бери кичик илмий ходимликдан бир энлик ҳам силжимабди.
Бетгачопарроқ экан. Хўжайинини беҳурмат қиларкан.
— Хўжайинни беҳурмат қилса... тузук-ку? Ким экан хўжайини?
— Катта олиммиш, Холидий деган. Жиннихонага ўшанинг буйруғи билан ётқизилган экан.
— Жиннилиги ростми?
— Соппа-соғ дейишди-ку?
— Қани, опачанг билан ула-чи мени.
Жамшид телефон гўшагини кўтариб, рақамларни чаққонлик билан терди. Табиббоши хонасида
йўқ экан, уни топиб келгунларича пича фурсат ўтди.
— Холидий деган одам сизга буйруқ берадиган бўлиб қолибдими? — деди Асадбек
табиббошининг саломига алик олмай. — Кимнинг қудаси? Шундан қўрқдингми? Биз-чи, биз
гўрда эканмизми? Ким у йигит, Анварми, соғмиди? Ҳаддингиздан ошманг. Яна соғлар борми?
Холидий-полидийларни-чи... — Асадбек гапни калта қилиб қўя қолди.
Асадбек телефон гўшагини жойига қўймай, ушлаганича ўйга толди. «Куёвнинг дўсти иш
бермасмикин», деб саволига жавоб излади. Сўнг бир қарорга келиб, Жамшидга қаради:
— Холидий тузукроқ олиммикин ўзи?
— Билмадим.
— Ким билади? Депутатни топ.
Жамшид ўрнидан турган эди Асадбек қайтариб, телефон гўшагини унга узатди:
— Телефонда топ. Ҳозир керак.
Депутатни топиш осон бўлмади. Топилгач, Асадбек салом-аликсиз саволга тутди:
— Холидийни танийсизми, қанақа олим у?
— Холидийми, — депутат пичинг қилди: — Олим эканми?
— Қанақа олим деяпман?
— Олим эмас у, лўттибоз.
— Қанақа ишлар қилган?
— Ўзбекни босмачига чиқарган шу-да. Ишларини яхши билмайман. Ўтган йили мукофот олган
битта китобини кўрганман. «Туркистонда буюк Ўктабр ғалабаси», деганмиди... хуллас, номи
шунга ўхшаш. Икки бет ўқиб кўнглим айниб кетган.
— Шогирдлари ким? Душмани ким?
— Душмани мен.
— Китобини ўқимай туриб душманман, дейсизми?3
— Унинг китобини ўқиш шартмас.
— Шогирдлари-чи?
— Институтнинг ҳаммаси шогирди.
— Институтда уни ёмон кўрадиганлар йўқми?
— Ким билади, балки бордир. Бўлсаям майдароқ одамлар орасидан чиқади. Йирикларини
танийман, унга пахта қўйиб юради ҳаммаси.
Асадбек учун бошқа гапнинг ҳожати йўқ эди. Раҳмат ҳам демай, гўшакни жойига қўйди-да, бир
қарорга келиб, ўрнидан турди.
Жамшид «қаёққа?» ҳам демай, унга эргашди. Асадбекнинг хоҳишига кўра Анварнинг уйига
қараб жўнашди. Шом қоронғиси чўка бошлаган эди. Эски шаҳарнинг тор кўчалари эриётган
қордан балчиқ ҳолига келганидан юриш қийинлашган эди. Жамшид машинани авайлаб ҳайдаб
бир дарвоза ёнида тўхтади.
— Қара-чи, ҳали ҳам шу ердамикин? — деди Асадбек.
— Шу ерда бўлса судраб чиқаверайми? — деди Жамшид.
— Мен сенга «қараб кўр», дедим!
Жамшид ортиқча гап айтиб юборганидан изза чекиб, машинадан тез тушди. Одати бўйича
қўнғироқ чалмай очиқ дарвозадан ичкари кирди-да, ҳаялламай тез қайтди.
— Уйда ўтиришибди, Анварнинг хотини ошхонада. Пастда онасининг уйи бор. Бошқа ҳеч ким
йўқ.
— Сен шу ерда ўтир.
Асадбек шундай деб машинадан тушди. У ҳам ҳовлига ҳеч бир огоҳлантиришсиз кириб бордида, чироғи ёниб турган уй томон юрди. Ичкари кириб, меҳмонхона эшигини қия очди. Ўртадаги
устол устига дастурхон ёзилмаган, китоб-қоғозлар бетартиб сочилиб ётибди. Икки ошна устол
атрофида эмас, пастда ўтиришибди. Элчин эшикка орқа қилиб, чордана қуриб олган. Юзини
дераза тарафга қаратган Анвар эса мук тушиб бир нарсаларни ўқияпти. Асадбек умри бино
бўлиб битта китобни ўқиб чиқмаган. Уни аслида китобга рағбати йўқ, «ишқи йўқ эшшак, дарди
йўқ кесак», тоифасидан десак, ҳақиқат юзига оёқ босган бўламиз. Асадбекнинг болалиги
ўзингизга қисман бўлса-да маълум. Ёши улғайгач, у юрган кўчаларда китоб ўқилмас эди.
Шундай бўлса-да, Асадбек китоб ўқиётганларни кўрса ҳаваси келарди. Юрагида ўқишга иштиёқ
уйғонарди. Шунданми, қизининг бетўхтов мутолаасига сира монелик қилмаган. Аксинча, уйни
китобга тўлдириб ташлаган. Аниқроғи, бу ишни унча-мунча ўқиб тургучи Чувринди амалга
оширган.
Асадбек гап пойлаш учун эмас, йигитларнинг мутолаасини бир зумгина бўлсин, кузатиш учун
остона ҳатламади.
Анвар китобни қўйиб, қоғозларни титкилади-да, бир варақни олиб Элчинга қаради:
— Мана бу ерда яхши бир ҳикмат бор: «Хари Исо ба суйи Каъба равад, боз ояд ҳамон хар
бошад». Мазмунини тушунмадингми? Исонинг эшаги минг марта Каъбага боргани билан
эшаклигича қолаверади.
Элчин кулди.
— Зўр гап, лекин ашулага тушмайди. Ашула бўладиганини топ.
— Ашулага мана буниси бўлар, — Анвар бошқа қоғоз олиб ўқиди:
Ман мўйи хершо на аз он мекунам сиёҳ,
То боз нав жавон шаваму нав кунам гуноҳ.
Чун жомаҳо ба вақти мусибат сиёх кунанд,
Ман мўй аз мусибати пирий кунам сиёҳ...
— Бунинг маъноси зўр, — Анвар қоғоздан бош кўтариб, Элчинга қаради. — Сочимни бўяб
қорайтиришдан мақсад қайтадан ёшариб гуноҳ қилиш эмас. Қора тўн мотам рамзи бўлгани
сингари, сочимни қорайтиришдан мақсад — ўтиб кетган ёшлигимга мотам тутишдир... Икки
байтни айтиб, кейин Замоналига ўхшаб, торингни қўлтиқлаб олиб, мазмунини тушунтирсанг,4
одамлар қойил қолаверади.
— Бўпти, шу руҳимга мос тушар экан. Консертнинг номини ҳам «Ёшликка тутилган мотам»
десам, а?
— Шунақа десанг консертингга биров тушмайди. Консертга одам ақл ўрганаман, деб келмайди.
Сен консертингни Турди Фароғийнинг ғазали билан очгин, одамларга ҳозир шунақа гаплар
таъсир қилади. Мана эшит:
Тор кўнгуллик беклар, ман-ман деманг,
 кенглик қилинг,
Тўқсон икки бовли ўзбек юртидур,
 тенглик қилинг...
Асадбек айвонда шарпа сезиб, ўгирилди. Қўлида патнис ушлаган аёлни кўриб, ярим очиқ
эшикни аста тақиллатди. Иккала ошна эшик томон баравар қарашди-ю, кутилмаган ташрифдан
ажабланиб, бир зум ҳаракатсиз қолишди. Ҳайрат тўрини биринчи бўлиб Анвар узиб чиқди.
Чаққон ўрнидан туриб, чақирилмаган меҳмонга пешвоз чиқиб, салом берди. Элчин ҳам
ўрнидан туриб, қайнотасига норози қиёфада боқди.
— Ўқишга берилиб, чақирганимни эшитмадинглар, — деди Асадбек остона ҳатлаб, ичкари
кириб. Айвондан ўтиб, даҳлиз эшигини очган Хонзода меҳмонхонага кираётган кишини кўриб,
тўхтади.
Асадбек палтосини ечиб, стул суянчиғига ташлагунча, Анвар стол устини йиғиштиришга
киришди. Бу орада Хонзода ҳам кириб, дастурхон ёзди.
— Келин, сиз ҳеч нарсага овора бўлманг. Мен ҳозир тураман, — деди Асадбек.
— Ҳар куни келиб юрибсизми, ака, — деди Анвар, хотинига ёрдамлаша туриб.
Анвар Асадбекни бугун иккинчи марта кўриши. Дастлаб тўйида кўрган, «одамлар айтгандай
даҳшатли эмасга ўхшайди-ку», деб кўнглидан ўтказган эди. Бугун унинг кириб келиши уни
бироз шоширди. Асадбек дастурхонга ҳеч нарса қўйдиртирмади.
— Ҳозир ўқиган шеърингизни эшитдим. Кучли ёзилган экан. «Тенглик қилинг, кенглик қилинг»,
деб. Худди бизга атаб ёзибди. Бир-биримизни бўридай ғажиб юрибмиз-да ҳозир, — деди
Асадбек. Очиқ кўнгилда айтилган бу гапни Элчин ўзи томон отилган тошдай билиб, ғижинди.
Қайнотасининг рўпарасига ўтириб, хўмрайди.
— Бўридай десангиз, бўрилар хафа бўлармикин, — деди Анвар, дўстидаги ўзгаришни сезмай,
— бўрилар аҳил яшашаркан.
— Бу гапингиз ҳам тўғри, — деб кулимсиради Асадбек. — Энди сиз тилчисиз, гапга тўн
кийдирворасиз.
— Мен тарихчиман.
— Ҳа, энди тарихчилар ҳам гапга уста бўлишади. Сизнинг... Холидий деган домлангиз бор, а? У
муттаҳам ҳали ҳам бутун ўзбекни босмачи деб юрибдими?
Элчин Анварга, Анвар Асадбекка ажабланиб қарашди. Асадбекнинг Анварга ёқиб қолиши учун
шу гап ўзи кифоя қилди. Асадбек йўл-йўлакай ўйлаб, мўлжални аниқ нишонга олган эди. Бу
гапдан кейин Элчин ҳам бироз юмшади. Асадбек бу гапни тарихчилар ишини муттасил кузатиб
юрадиган зиёли одам сифатида айтгани учун ҳам ишонарли чиқди. Унинг депутат билан
сўзлашгани, унинг айтганларидан керакли хулоса чиқариб олганини бу икки ошна билмас эди.
Анвар «халқ отаси»нинг мунофиқлигидан гап очилса, ўзини тутиб тура олмас эди. Эл орасида
ёмон ишлар билан қўрқув солиб юрган одамки, бу ҳақда сўз очдими, демак, Холидий
мунофиқгина эмас, муртад ҳамдир, деган тушунча унинг гап халтасини очиб юборди.
Анварнинг ҳозирги аҳволини кўрган одам уни ўз уйида эмас, илмий кенгашда маъруза қиляпти,
деб ўйлар эди.
— Мана, Қўқон мухториятини олинг. Ленин ўз ҳуқуқларинг ўзларингда дедими, деди. Пўлша5
ўзига мустақил бўлдими, бўлди. Эстония, Латвия, Литва, Финляндия ажралиб кетдими, кетди.
Булар ҳам худди биз каби Русия империясининг мустамлакалари эди-ку? Улар мустақил бўлиб
кетишди. Биз бор-йўғи мухторият талаб қилган эдик. Қаранг-а, мухториятга ҳам кўнишмади.
Ленин Московда туриб олиб, «Мазлум шарққа озодлик бердик», дейди. У ёқда мазлум халқнинг
қони дарё бўлиб оқади. Қўқон мухториятини ким қонга ботирди? Ўрисларми, болшевикларми?
Йў-ўқ, бу ишни турк қонига ташна дашноқларга қўйиб беришди. Мен буни тарихий далил
асосида исботласам, у падарлаънат «Сизнинг хулосангиз миллий низо келтириб чиқаради»,
дейди. Бир одамнинг ўт пуфагида тош бор. Шуни олиб ташлаш учун қорнини ёришди. Шунда
жарроҳ «ўт пуфакка тиғ тегса жигар хафа бўлади, яхшиси кўр ичакни олиб ташлайлик», деб
турса, касал бечора дардини кимга айтади?!
Хонзода чойнак-пиёла кўтариб киргач, Анвар оташин нутқини тўхтатди. Асадбек Анвардаги
туйғудан узоқроқ бўлса ҳам, гапларини эшитиб, унга нисбатан меҳри уйғонди.
— Сиз билан бир гаплашадиган экан. Қойилман,— деди Асадбек, Анвар узатган пиёлани олиб.
— Мен ўртоғингизга бир гап айтай, деб кирган эдим. Сиз ҳам эшитинг, маслаҳат беринг.
Элчинбой, сизни кечами ё бугунми ҳеч ким тўйга айтмадими?
— Йўқ, — деди Элчин тўнг оҳангда.
— Агар айтса, кўнманг. Умуман, яқин орада тўйларга бормай туринг.
— Нимага?
— Ҳа, энди... чиллалик одамсиз.
— Аниқроқ гапираверинг.
— Аниқроғи шуки... Сиз санъатдаги обрўйингизни тиклаб олишингиз керакмикин? Тўйда... ҳар
хил одамлар бўлади. Сизларнинг ораларингизда ҳам ҳасадгўйлар бор. Битта яхши ашула
чиқарсангиз халқ эшитиб хурсанд бўлади, ҳасадгўйларингиз эса куйиб кетади. Яна ҳам аниқроқ
айтсам, гап шуки, энди сизнинг обрўйингиз менинг ҳам обрўйим. Сизни... ўғлим деганман.
Анвар-жон, сиз гувоҳсиз, ўртоғингиз куёвим эмас, ўғлим. Чет элдаги ўғилларим келишса, акаука бўлиб кетасизлар, Худо хоҳласа. Мен бир нарсанинг исини сезмасам, гапирмайман,
тўйларга бормай туринг.
Асадбек гапни маслаҳат оҳангида бошлаб, буйруқ тарзида якунлади.

Хасталик варақасида белгиланган муддат ниҳоясига етган бўлса-да, Анвар ишга чиқишга
шошилмади. Тоғасининг чордоғидан олиб келган китоблару қоғозларни ўқиб чиққанидан кейин
ҳам бир кун уйда хаёл суриб ётди. Зуннунийнинг қўлёзмасидан бобосининг нима учун
фойдалана олмагани маълум эди. Ҳақиқатни айтишга бобосида журъат етишмаган. Етишган
тақдирда ҳам унга ким йўл қўяр эди? Закийлар жисмини тишлаб олурга тишлари бурро, аммо
илмга тишлари ўтмайдурганлар замони туққан чоқда ҳақиқатни дегувчилар оҳини ким
эшитарди? Зуннуний қўлёзмасини бобоси ёқиб юбормай асраб қўйибди — шунинг ўзи катта
гап. Бу қоғозлар, китобларни тоғаси жонни гаровга қўйиш ҳисобига сақлаган. Унинг ўлимидан
кейин эса кераксиз матоҳ сифатида улоқтирилган. Яхши ҳамки, чордоқнинг бир чеккасида
уларга жой топилибди. Ўттизинчи йилларнинг оловларидан олиб қолинган китоблар,
фарзандларнинг оқибатсизлиги туфайли ёқилди, ахлатхоналарга ташланди. Анвар шуни ўйласа
худди биров тирноқларини омбурда суғураётгандай азоб чекарди. Хаёлига ёмон фикр
келганида ёки нохуш воқеага учраганида аҳли муслим калима келтиргани каби, Анвар бу
пайтда шоирдан ёд олган сатрни такрорлайди: «қачон халқ бўласан, сен эй, оломон...»
У ўша оломоннинг бир қисми билан ҳар куни ош-қатиқ бўлишга мажбур. Вазифалари оломон
кўзини очмоқдан иборат бўлган, ўзларини «олим» деб атовчи одамларни кўргиси келмаса ҳам
ишга боришга мажбур. Хотини «Қўйинг, ўша ишингизни, бўшанг», дейди. Бўшаб кетишдан осон
иш йўқ. Оч қолмайди, мардикорлик қилса ўн баробар кўп пул топади. Лекин кимдир ҳақиқатни
очиш учун жонини бериши керак-ку?
Ҳамкасбларининг айримлари унинг «тузалиб чиққанидан» астойдил қувонишди. Айримлари
шунчаки кўнгил учун ҳол-аҳвол сўраб қўйишди.
Хонасига кириб ўзининг ўрнида чиройли жувонни кўрдию феъли айниди. «Яна бир
амалдорнинг келини ишга олинибди-да», деб ўйлади. Институтнинг ярмидан кўпи келишган
аёллардан иборат — бири кимнингдир қизи, кимнингдир келини, синглиси... Анвар
Холидийнинг усталигига баъзан тан беради. Бу аёлларни ишга олиш билан Холидий юқори
томондагиларга яхши кўринади, энг муҳим — тарих илмига бегона бўлган бу жононлар «устоз
Холидий» сутни қора десалар ҳам маъқуллаб чапак чалиб ўтираверадилар. Оппоқ
бўйинчаларига Холидийнинг нафаси текканда кўзлари хумор сузилиб қоладиганлари эса тез
орада фан номзоди унвонига эришадилар. Анвар ўрнида ўтирган жувонни ҳам шундайлардан
деб ўйлаб, ғижинди. Аммо, ҳамхоналари билан сўрашиб бўлгач, жувон ўрнидан туриб
хижолатлик билан салом берди-да, «Мен сизни кутиб турувдим», деди. «Мен ҳам чиройли
жувонлар кутишга арзирли одам бўлиб қолдимми?» деб ўйлади Анвар.
— Бир ҳафтадан бери кутадилар, — деб изоҳ беришди ҳамкасблари.
— Бу йил ўқишни битирятувдим, — деди жувон. Унинг ийманиб гапиришидан дорилфунунни
битириш ҳам айб иш экан, шекилли, деб ўйлаш мумкин эди. Анвар уни хижолатликдан
қутқазиш учун гапни бўлди:
— Қайси факултетни?
— Тарихни... Диплом иши олувдим. Суннат Жўраевич энг олдин сизга учрашишимни айтдилар.
Шунга...
Суннат Жўраевич деганлари Анварнинг курсдоши. Толиблик даврларида тарих илмининг авраастарини ағдариб ташлаш ишқида бирга ёнишган. Суннат факултетда ишга қолиб тез сўнди.
Шу сабаблими, улар анча узоқлашиб кетган эдилар. Нечукки энди йўқлаб қолибди?
— Қайси мавзуни олдингиз?
— Дукчи эшон қўзғолонини.
— Зўр мавзуни танлабсиз-ку? Лекин мен... нима ёрдам беришим мумкин? Сиз... Холидий деган
буюк олимни эшитганмисиз? Бу даврни сув қилиб ичиб юборган одам ўша. Масковдаги ўрис
олимлар бу қўзғолон «прогрессив аҳамиятга эга», дейишганида мақтаб китоб ёзганлар,
тақсиримиз. Кейин партия бу қўзғолон диний йўналишдаги қора иш деб баҳо бергач, яна
бошқа китоб ёзганлар. Сиз хоҳлаган китобингиздан фойдаланишингиз мумкин. Суннат...
Жўраевич нима деяпти? Бу қўзғолонни прогрессив деб тушунтиряптими ё аксинчами?
Анварнинг феълидан бехабар жувон нима дейишини билмай довдираб қолди. Яхшики домласи
«Анваржон озгина қўполроқ, эътибор берманг», деб огоҳлантирган эди. Бўлмаса чиқиб
кетишга ҳам тайёр эди.
— Сиз Суннат Жўраевичингиздан сўраб келинг, шунга қараб гаплашамиз.
Жувон бу одам билан суҳбатлашишнинг ҳожати йўқлигини билиб, эшик томон юрди. Анварнинг
ёнидан ўтаётиб бир зум тўхтади:
— Кечирасиз, домла, тарихга икки хил кўз билан қараб бўлмайди, — деди. Жуда ширин, аммо
кескин тарзда айтди-да, тез-тез юриб чиқиб кетди.
Анвар шундагина унга бу гапларни бекор айтганини фаҳмлаб, изза чекди.
— Анваржон, ёрдам бера қолсангиз бўларди. Бечора бир ҳафта кутди, — деди рўпарада
ўтирган аёл, унга ялингандай қараб. Шу гап мадад бериб, Анвар шарт бурилди-да, жувоннинг
орқасидан югурди.
— Синглим, тўхтанг, — деди Анвар, унга етиб олгач. — Хафа бўлманг. Ўзим шунақа тўнгроқ
бўлиб туғилганман. Шошилмаётган бўлсангиз, гаплашиб олайлик. — Анвар уни даҳлизга
қўйилган юмшоқ курсиларга бошлаб, сўнг ўтиришгач сўради: — Нималарни ўқидингиз?7
— Сиз айтган иккала китобни. Кейин Ғафуров деган олимнинг китобини.
— Хўш?
— Бир-бирига қарши фикрлар. Ғафуров 1949 йилда бу қўзғолонни ижобий баҳолаганда «тожик
халқининг чоризмга қарши қўзғолони», дейди. 1953 йилда эса «фавқулодда реактсион
ҳаракат», деб баҳолаб «ўзбек халқининг ҳаракати» дейди.
— Ана шунақа-да! Масковда қанақа куй чалишса, булар ўшанга қараб ўйнайверишади. Тарих
буларга ўйинчоқ! Сиз ўзингиз қандай фикрдасиз?
— Мен ҳали ўрганиб чиқишим керак.
— Прогрессив десангиз, булар қўймайди. Холидий диплом ишингизни ўқимаса ҳам, ис олиб
юрадиган шогирдлари бор, реактсион десангиз...
— Мен ҳақиқатни дейман.
Кескин тарзда айтилган бу гап Анварни ҳайратга солди. «Бу дунёда ҳақиқатни айтишни
истайдиган одам қолмаган», деб юрганида чиройлигина жувон шундай деб турса-я!
— Кечирасиз, синглим, хўжайин қаерда ишлайдилар?
— Мактабда.
— Ота-оналари-чи?
— Улар ҳам мактабда. Нимага сўраяпсиз?
Анвар кулимсиради:
— Тўғрисини айтсам, сиз ҳақиқатни ёзсангиз-у, улар амалдор бўлсалар ишлари юришмай
қолармикин, демоқчийдим.
— Бизнинг қўрқадиган жойимиз йўқ.
— Сиз шу ерда илмий иш қилишингиз керак экан.
— Йўқ. Мен ҳам мактабга бораман. Ҳақиқатни энг аввал болаларга айтиш керак.
Ярим соат олдин биров келиб «шундай аёл бор», деса Анвар ишонмасди. Ҳозир ҳам
қулоқларига ишонмай ўтирибди. Чиройли жувонлар шунақа ерларда ишлашни орзу
қилишарди. Келиб-кетиб юришса бас, жон куйдирилмайди, маош эса унаверади. Узоқ йиллар
ишлагани учун «меҳнат фахрийси» деган нишонлар олади... Бу жувон эса...
— Дафтарингизни очинг, — деди Анвар, гапни бирдан бошқа томон буриб. — Ўқийдиган
китобларингизнинг рўйхати: Остраумов, генерал-лейтенант Королков, генерал-лейтенант
Терентев, княз Мансирев. Буларнинг гапларини архивдан топиб ўқийсиз. Салков,
Наливкинларни кутубхонадан топасиз. Сиз қўзғолонни Мингтепадаги масжиднинг қулашига
боғламанг. Қўзғолоннинг илдизини энг камида ўрусларнинг Тошкентни босиб олишларидан
бош-ланг. Бу ўқ илдиз бўлади. Қўшимча илдизлар — Қурбон додҳо, Пўлатхон, Етимхон,
Дарвешхон, Собирхон қўзғолонлари. Тошкентдаги «Вабо исёни», «Оқбўри»даги исён, Қўқон
хонининг исёни... Буларсиз Мингтепа қўзғолони ҳақида тўғри хулосага келиш қийин. Шулар
билан танишиб чиққанингиздан сўнг яна гаплашамиз.
Жувон Анварнинг гапларини тез-тез ёзиб олди-да, «бўлдими?» деган савол назари билан
қаради.
— Зарур гап чиқиб қолса, уйимга келишингиз мумкин.
— Шу ерга кела қоламан. — Жувон шундай деб ўрнидан турди.
Анварга унинг бу қарори ҳам ёқди. Кўнгли равшан тортди.
Жувонни кузатгач, хонасига қайтмоқчи бўлиб бурилган чоғида даҳлизда келаётган Холидийга
кўзи тушиб, тўхтади. Одатдагидай башанг кийинган Холидийнинг ёнида суйган шогирдларидан
бири Ўлмас Акром келарди. Анвар ўзидан бир йил кейин келган бу дўмбоқ йигитни «гўсала»
дер эди. Лақаб Ўлмасга жуда мос тушган, у тўйиб сут эмган бузоқдай беғам, биров сўкса ҳам,
мақтаса ҳам бир ҳолда илжайиб тураверарди. Гўсала колхозлаштиришда матбуотнинг рўли
деган мавзуда аввал номзодликни, икки йил ўтмай дўктурлик диссертатсиясини ёқлаб олди.
Анвар рўпарасидан келаётган устоз-шогирдни кўргиси йўқ эди. Улар билан сўрашмасликнинг
бирдан-бир йўли — шарт бурилиб кетиш. Лекин Анвар бундай қилгиси келмади. Улар томон8
юрмади ҳам. Индамай тураверди. Холидий Ўлмаснинг елкасига қўлини ташлаб, Анварга
яқинлашди.
— Ие, мулла Анваржон, бормисиз, соғ-саломатмисиз? — у шундай деб лабини тили билан
ялагандай бўлди-да, Анварга қўлини узатди.
Анвар унинг башарасига қарамай қўл узатди. Чунки Холидий жилмайганида унинг башарасига
қараган одам барака топмас эди. Худо Одам Атони ясаётганида ишни оёқдан бошлаганми ё
бошданми, Анварга номаълум. Лекин, унинг назарида, Холидийнинг оёқ-қўли, бадани аввал
ясалган, кейин нима ясаётгани эсдан чиқиб, елка устига одамнинг эмас, маймуннинг боши
ўрнатилган.
— Анвар Сатторович, тузалиб кетдингизми? — деди Ўлмас ҳам унга қўл узатиб.
— Касал эдимми? — деди Анвар унга қаттиқ тикилиб. Ўлмас жавобга сўз тополмай, устозига
қаради.
— Ўлмасжонни табрикладингизми? — деди Холидий яйраб жилмайиб. — Ҳозир академия
тасдиғидан ўтиб келяптилар. Институтга директор бўлдилар. Мен ўттиз беш йил директорлик
қилибман. Етар, а? Энди ишни сиз — ёшларга топширамиз. Илмий котибликка мен сизнинг
номзодингизни кўрсатган эдим. Йўқлигингиз панд берди.
— Ким сайланди?
— Наима Султоновна.
— Эски ҳаммом, эски тос.
— Тушунмадим? — деди Холидий, юзидаги сохта жилмайишни асраган тарзда.
— Сиз ўттиз беш йил қандай ишлаган бўлсангиз буларингиз уч юз эллик йил шундай
ишлашади.
— Яхши эмас, мулла Анваржон, булар тенгдошларингиз. Энди замон бошқа. Бир-бирингизни
авайлаб ишланг. Мана, биз бир-биримизни аямовдик, нима бўлди? Мени йигирма беш йилга
қамашди. Сталин ўлмаганда ўтирардим. Бахтимга тезроқ ўлди.
«Бировнинг ўлимидан булар бахт топишади, қизиқ», деб ўйлади Анвар.
Холидийга Худо берди. Ўзини мақташга баҳона топилди. Бундай пайтда у мажлисдами,
даҳлиздами, ҳожатхонадами, фарқи йўқ — гапираверади. Анвар жиннихонада деразадан
тушган нур билан қилган суҳбатини эслаб, шумлиги тутдию унинг сўзини шарт узди:
— Устоз, — деди мулойим оҳангда. — Ҳамма онасининг қорнида тўққиз ой ётса, сиз етти
ойдаёқ туғилиб олган экансиз, шу тўғрими?
Устоз-шогирд бу гапдан ажабланиб, бир-бирига қараб олишди. «Бу ҳали яхши тузалмабди-да»,
деб ўйларди Ўлмас. «Бу бола қаёқдан билади буни?» деб ўйлади Холидий.
— Анвар Сатторович, уялиш керак, — деди Ўлмас, танбеҳ бериб.
Холидий бировнинг ҳимоясига муҳтож одам эмас эди. Сочини бармоқлари билан тараб қўйиб,
ўткир аския эшитган одамдай мириқиб кулди-да, Анварнинг елкасига шапатилаб қўйди:
— Ғайрат зўр бўлган-да, ғайрат! — деди-да, Ўлмасни қўлтиғидан олиб, йўлида давом этди.
Анвар орқасига ўгирилиб, уларнинг изидан бир зум қараб тургач, хонаси томон юрди.
— Нимагадир мотам руҳини сезмаяпман, қора байроқлар осилмаган, — деди жойига ўтиргач.
— Президент ўлибдими? — деди рўпарасидаги аёл.
— Ундан ҳам баттар, — деди Анвар, «булар билмайдими?» деган маънода хонадагиларга бирбир қараб. — Устоз кетибдилар-ку?!
Анвар учун янгилик бўлган бу хабар хонадагиларга маълум эди. Институтдаги ўзгариш
уларнинг ўзаро муҳокамаларидан ҳам ўтгани учун Анварга жавоб беришмади. Фақатгина эшик
олдидаги устолда ўтирувчи «енг кичкина илмий ходим» кулимсираб қўйди. Анвар бу вазифада
узоқ йиллар ишлагани учун ўзини «енг улуғ кичик илмий ходим», Собир исмли бу ушоққина
йигитни эса ҳазиллашиб «енг кичкина илмий ходим», дер эди.
— Устоз биз билан! — деди Собир, ҳазил оҳангида.
— Яъни?9
— Яъниким, устоз шу бўлимга мудир бўлиб ўтганлар.
— Ҳали ишлар эканларми? Босмачига айланмаган яна битта-иккита ўзбек қолган эканми?
— Устознинг консепсиялари бошқа ҳозир. Босмачилар эмас, миллий озодлик ҳаракати!
— Йўғ-е?
— Газит ўқийсизми ўзи?
— Болалар, — деди Анварнинг рўпарасидаги хотин, — эркак одамга ғийбат ярашмайди.
— Собирбей, эшитдингизми? Гулнорахон опамизнинг насиҳатларига қулоқ тутмасангиз менга
ўхшаб энг улуғ кичик илмий ходим бўлиб қоласиз. Мен бунга чидолмайман. Ўзимни шу
деразадан ташлайман. Энг улуғ кичик ходим битта бўлиши керак, билиб қўйинг!
— Анваржон, қўйинг шунақа гапларингизни.
— Гулнора опа, ёмон гап айтмаяпман. Сизнинг гапингизни тасдиқлаяпман. Собирбей ёш,
ўргатиб туриш керак.
Денгиз ичра чарх урувчи гирдобни
Қайдан билсин қирғоқдаги майсалар...
— Менинг битта қўшним имом. Ўша айтадики, бу дунёда ғийбат қилган одамнинг тилини Худо
қиёматда ўн метр узун қилиб қўяркан. Бу тилни одамлар босиб-янчиб юраверар экан. Шу
қиёмат тезроқ бўлсаю, шу тилларни бир кўрсам...
Рўпарадаги аёл шарт туриб чиқиб кетди. Анвар Холидийни сўкадиган бўлса, ҳақорат
тошларини шу аёл ҳузурида отарди. Холидийнинг шу хонадаги мухтор элчиси ҳисобланмиш
Гулнорахон бу тошларни териб, етмаганига ўзидан қўшиб, устозига етказарди. Анвар бу
аёлдан, шу хизматлари учун хафа эмас, хурсанд бўларди.
Аёл чиқиб кетгач, хона жимиб қолди. Собир ҳам устол устидаги қоғозларига мук тушди. Анвар
қўлига қалам олиб бир варақ қоғоз юзига турли шакллар чиза бошлади. Шакллардан бири «Г»
ҳарфига ўхшарди. «Гулнора» деб ёзди. Кейин биринчи ҳарфни семизроқ қилиб бўяди. Сўнг
«Г»ни ярим саҳифани эгаллайдиган даражада катта қилиб ёзди. «Г»нинг бурчагига
кашакловчи чизиқ тортган эди, ҳарф дорга айланди. Анвар унга бир зум тикилиб тургач,
ҳарфдорнинг учига сиртмоқ чизди. Шу ишидан завқ олиб ўтирганида Холидий йўқлаётганини
маълум қилишди.
Холидий ўзининг қадрдон хонасида ўтирган эди. Янги бошлиқ кўринмасди.
— Келинг, мулла Анваржон! — деди Холидий, уни ўрнидан туриб қарши олиб, — ҳали йўл
устида тузукроқ гаплаша олмадик. Аҳволлар дурустми энди. Диссертатсияни ёзиб
бўлдингизми?
Анвар унинг муғамбирлик билан боқиб турган кўзига қараб «Во ажаб, — деб ўйлади, — мен
илгари одам танасига маймун калласи уланган дердим. Маймуннинг калласи тулкининг
танасига уланганини ўйлаб кўрмаган эканман. Ё маймуннинг калласи ичига тулкининг мияси
жойлаштирилганмикин? Қани, бунинг навозиши нима билан тугар экан?»
— Диссертатсия қанақа аҳволда, деб сўраяпман?
— Диссертатсиями? — Анвар тушунмагандай елка қисди. — Ўша-ўша реактсион миллатчилик
иси уфуриб ётибди.
Холидий бундан олти йил илгари Анварнинг тайёр диссертатсиясини ана шу тавқи лаънат
билан йўққа чиқарган эди. Анвар ҳозир шуни эслатди. Лекин Холидий пичингни тушунмаганга
олди.
— Уни ўзгартирганингиз йўқми? — деди меҳрибонлик билан.
— Ҳақиқат ўзгариб турадиган буқаламун эмас.
— Айни топиб гапирдингиз, баракалла! Менга сиздай чўрткесар, бир сўзли йигитлар ёқади.0
Мана энди сизнинг замонингиз келди. Сизга ҳавасмандман: ҳақ гапни ҳеч қўрқмай айта оласиз.
Бизнинг бошимизга тушган савдолар итнинг бошига тушса, у ҳам инфаркт бўлиб ўлиб кетарди.
— Ҳа-а, «устоз», сиз итдан ҳам... бақувватсиз.
Бу гапни эшитиб, Холидийнинг юзи учди, аммо сир бой бермай қаҳ-қаҳ отиб кулди.
— Гапни ҳам эшворасиз-да, мулла Анваржон!
— Сиз бўлимимизга мудир бўлибсизми?
— Ҳа, бирга ишлаймиз. Мен бу амал ғалваларидан қутулдим. Бир йилда ўн иккита комиссия
босибди-я! Энди илм билан чуқурроқ шуғулланиш имкони туғилди.
— Босмачиларни нима қиламиз?
— Қайси босмачиларни?
— Сиз менга икки масалада йўл бермаган эдингиз, эсингиздан чиқдими? Биринчиси —
инқилобдан олдинги қўзғолонларни «мустамлака Туркистоннинг партизанлари» дейишимга
қарши бўлдингиз. Иккинчиси — ўн еттинчи йилдан бошланган босмачилик ҳаракати эмас,
балки ўн тўққизинчи асрнинг сўнгги чорагида бошланган миллий озодлик ҳаракатининг
чўққиси деганимда, кимлар келиб мени сўроққа тутганини биларсиз?
— Замона шунақа эди.
— Замон ўзгардими?
— Ўзгарди.
— Шунга қараб сиз ҳам ўзгардингизми?
— Мулла Анваржон, замон ҳар қандай одамни ўзгартиради. Ҳатто сизни ҳам.
— Мен сиз айтган «ҳар қандай» тоифага кирмайман. Мени ўзгартириш учун бошимдан
товонимгача тиккасига арралаб тушиш керак. Шунда ҳам жоним чиқади-ю, руҳим эса
ўзгаришсиз қолаверади.
Холидийнинг юзидаги жилмайиш йўқолди.
— Катта кетманг, ука. Сиз сиғиниб юрган устозларингиз ҳам ертўлада бир қийноқдан ўтгач,
қўллари қалтираб, ҳамма қоғозларга имзо чекиб беришган.
— Сиз ҳамми?
— Сиз иғвонинг инини кавлаяпсиз. Мен ҳақиқат деб йигирма беш йилга қамалганман.
— Сизга оғир ботадиган гап айтган бўлсам, узр. Гуноҳимни ювиш учун бир ҳикоя айтиб
бераман. Жуда қизиқ, эшитмасангиз армонда қоларсиз. Ўзи ҳаётда юз берган воқеа экан, аммо
мен уни эртак тарзида сўзлайман. Шундай қилиб, бўри баковул, тулки ясавул, чумчуқ чақимчи
бўлмаган замонда бир бахтиёр ёш олим яшаган экан. У аввал устозларининг, сўнг
тенгдошларининг оёғи остига чоҳ қазибди. Шаҳаншоҳ унинг беминнат хизматларини қадрлаб
турибди. Ёш олим илмга эмас, шундай мунофиқликка иқтидорли экан. Гўдаклигида иблис
ундаги инсон юрагини юлиб ташлаб, ўз қалбининг бир парчасини қўйган экан-да. Ёш олим
кўпнинг ичида дадил туриб, «Шаҳаншоҳ ҳайвон!» дер экан. Суҳбатдоши «шунақамикин, а?»
деса бас, бориб «Фалончи сизни ваҳший ҳайвон деди», деркан. Қарабсизки, ўша суҳбатдош
зиндонга қандай тушиб қолганига ҳайрон. Бора-бора сотадиган одами қолмагач, ўз боши узра
қора булутлар айланаётганини сезибди. Шаҳаншоҳ «ўз яқинларига хоинлик қилган одам менга
садоқатда бўлармиди?» дебди. Шоҳ бир қарорга келгунча ёш олим энг сўнгги лақма дўстини
аврабди. Яхшилаб кийинтириш баҳонасида Шаҳаншоҳнинг тикувчисиникига бошлаб борибди.
Ундан аввал шоҳнинг шопирини қўлга олибди. Шоҳнинг мошинасида тикувхонага савлат тўкиб
борибди. «Мен маликанинг укасиман», деб ўзини таништирибди. Хуллас, икки кун деганда улар
устларига шоҳона либосларни илишибди. Тикувчи эса Маликадан раҳмат эшитиш мақсадида
телефон қилиб, «укангизга либос ярашибдими?» дебди-ю, сир ошкор этилиб, ёш олим
қамалибди. Қамоқда ҳам иқтидори иш бериб, иғвогарлигини давом эттираверибди. Бир йил
деганда Шаҳаншоҳ ўлибди-ю, ёш олим ҳам сиёсий маҳбуслар қаторида озодликка чиқибди. У
ҳам туҳмат жабрини тортганлар сафидан ўрин олибди...
Холидий қошларини чимирган ҳолда Анварнинг «ертагини» бўлмай эшитди. Анвар «устоз»1
бақириб берар, ҳеч бўлмаса ранги ўзгарар, деб ўйлаган эди. Гапини тугатиб, Холидийга
қаради-ю, ҳайрон қолди: «Руҳлар менга ёлғон гапни айтган эдими?»
— Хўш, эртак тугадими? — деди Холидий. — Қиссадан ҳисса бўлиши керак?
«Чиндан ҳам қиссадан ҳисса бўлиши керак, — деб ўйлади Анвар. — Нима, ўша ёш олим сиз
эдингиз, дейми? Яна тилимдан илинайми? Айтсам-чи, нимадан қўрқаман? Туҳмат, деса, суд
архивини кўтариш мумкин-ку? Адашган бўлсам-чи? Аввал суд архивини ўрганишим керак эди».
— Қиссадан ҳисса шуки, гапингиз тўғри, «устоз». Замон ҳаммани ўз йўриғига солган. Лекин...
нима учундир ҳеч ким гуноҳи учун тавба қилмаяпти. Ҳали ҳам унвонларига маст бўлиб
юришибди.
— Унвон, мулла Анваржон, одамга меҳнати учун берилади.
— Бу унвон одамларни чалғитса-чи, жамиятга фойдасиз бўлса-чи?
— Бу энди баҳсли масалалар. Бу масалани вақт ҳал қилади.
— Вақтга айтамиз, остонада кутиб тура туради.
— Мулла Анваржон, бу гапларни қўйинг. Мен сизни диссертатсия масаласида чақиртирдим.
Эртага менга олиб келиб беринг. Ҳимояни тезлатамиз.
— Диссертатсия йўқ, «устоз».
— Нега йўқ! Ёқиб юбордингизми?
— Ёқиб жинни бўлибманми, — деди Анвар кулиб, — уни чет элга сотиб юборганман, аллақачон.
— Нима? Чет элга? Кимга?
— Туркияга, дўктўр Нурийга бултур бериб юборганман. Бир нусхасини ўн кун олдин акам
Англияга олиб кетдилар. Диссертатсияни ё Истамбул ё Оксфорд дорилфунунида ёқласам
керак.
Холидий Анварнинг кўзидан бир маъно уқмоқчи бўлиб, қаттиқ тикилди. Анвар ўйинни
охиригача муваффақиятли етказмоқ учун худди рост гапираётгандай қилт этмасдан
ўтираверди. Холидий дўктўр Нурийни сохта советшунос, ватан хоини деб ёзавериб ийиғини
чиқариб юборган эди. Анвар хориж олимини эслатиб, нишонни аниқ мўлжалга олганди.
— Бемаслаҳат шунақа ишлар қилиб юрибсизми, ҳали? — деди Холидий. Унинг илгариги
қувноқлиги, сўнг жиддийлиги, кескинлиги ҳам қолмаган эди. Унинг машқи пасайиб,
Инглистонда дўктўрлик диссертатсиясини ёқлаб келган олим қаршисида мулзам бўлиб ўтирган
одам ҳолига тушган эди.
— Нима қилишим керак эди? — деди Анвар ғолиб одам товуши билан, — ҳеч кимга кераги йўқ,
деб сотворибман-да.
Биргина мен қайрағоч
Этагида бенурман!
Кун нуридан маҳрумман,
На ғуломман, на ҳурман!...
— Ёшлик қилибсиз. Ҳали пушаймон емасангиз эди...
— Фазилатим, кам ила кўстим
Сизга аён, олмоқ керак тан...
Ўзим мерган бўлмагач, дўстим,
Кимларнингдир отган ўқиман...
Ҳар нечук Холидий темирдан эмас, барча бандалар каби «лойдан ясалган» экан. Кўкрагида
уйғонган ғазаб уммони тўлқинларининг мавжини вужуди сиғдиролмай портлади.
— Йўқол! — деди тишларини ғижирлатиб. Тишлар ғазаб вулқонини тўсиб қолмоқ қасдида2
ғижирлар эди. Боя даҳлизда «етти ойлик бўлиб туғилмаганмисиз?» деган саволдан сўнг куч
тўплай бошлаган вулқон қудрати тишлардан қудратлироқ эди. У ўрнидан шарт туриб бақирди:
— Йўқол, газзанда! Мен сени одам деб жиннихонадан чиқариб олдимми ҳали!
Анвар масрур эди. У ўрнидан енгил турди. Гўё уни узоқ йиллар эзиб келган ғам харсанглари
Холидийнинг бақириғидан сўнг елкасидан ағдарилгандай бўлди. У отган ўқ бехато тегди.
Ғаними ярадор ҳолда оёқлари остида типирчиларди. Энди юракка найза санчиши керак. Бу
найзани кейинги сўзлари билан Холидийнинг ўзи унинг қўлига тутқазди.
— Сиз сал янглишдингиз, «устоз». Сиз менга оталик қилиб, даволансин, деб жиннихонага
юборган эдингиз. Мени у ердан Асадбек чиқариб олди, — деди жилмайиб. У оқ-қорани ажратиб
олган олим эмас, ўртоғига мақтанаётган болакай каби жилмайди.
— Ким дединг?
— Асадбек! — Анвар бу исмни фахр билан тилга олди-да, чиқиб кетди.
«Бу боланинг мафияга нима алоқаси бор экан?» деб ўйлаб қолди Холидий.

Бир гала фаррош лўли хотинларга якка ўзи бас келиб, уларнинг нозик нуқталаридан ушлаб —
мағлуб этиб, идорадан чиқариб юборган бошлиқ эсингиз- дадир? Худди ўша бошлиқ
Зоҳидга телефон қилди. Зоҳид хизматга барвақт келган эди. Телефоннинг жиринглашини
даҳлизда эшитиб, эшигини шошиб очди-ю, тез-тез юриб бориб гўшакни кўтарди.
— Ўринбосаримни чақиртирдим, кеча оқшомда келдилар, — деди бошлиқ, саломлашгач. Зоҳид
унинг овозида қандайдир ҳорғинлик сезди. «Кечаси билан ухламай мени қидирганми, нима
бало?» деб ўйлади.
— Дам олишнинг ҳам белига тепибсиз-да, — деди Зоҳид, ясама лутф билан. Лутф ясама бўлсада, бошлиқнинг ватанпарварлик туйғуларини жўштириб юборди:
— Ишларидан ишкал чиқиб турганда дам олишга бало борми? Мен, кўнглим сезган экан,
бошидаёқ «узоққа кетманг», девдим. Бу қари бюрократларга қайта қуришнинг моҳиятини
тушунтириб бўлмаяпти.
— Ўринбосарингиз билан қачон кўришишим мумкин?
— Ҳозир десангиз, ҳозир етиб борадилар.
Бошлиқнинг жонкуярлиги сабаби Зоҳидга аён эди. Бунақа зотлар ишни қайта қуришга эмас,
замонга мослаштиришга уста бўлишади. Идоранинг ҳар қадамига қайта қуриш афзалликлари
ҳақида шиорлар осиб ташлашади. Агар уйларида, аниқроғи, ётоқларида, янада аниқроқ
айтилса — тўшаклари устида «Хотин — қайта қуриш авангарди!» деган шиорга кўз тушса, сира
ажабланмаслик керак.
Зоҳидга аён бўлган сабаб шуки, идорадаги молиявий найрангларнинг бир учи қонун
ҳимоячиларига энди маълум. Жалол Комилов номига ёзилган маошу мукофотлар ҳисобланса,
фалон сўм бўлади. Унинг ҳаммасини, шубҳасиз, ўринбосар емайди. Аксинча, энг кам улуш унга
тегади. Бошлиқ ўринбосаридан кўпроқ олади, аммо у ҳам ўз навбатида юқорига узатади.
Нютон бошига олма тушганида Ернинг тортиш қонунини ихтиро этган экан. Кимёдаги занжир
реактсиясини топган олим раҳбариятнинг пора тақсимлаш усули ва санъатидан илҳом олган
бўлса не ажаб?
Бошлиқнинг шу «занжир реактсия» авжига чиқмай туриб, биринчи ҳалқадаёқ ишни бир ёқлик
қилиш мақсадида эканини энг ландавур терговчи ҳам тушунади. Худога шукрки, Зоҳид
ундайлардан эмас.
Ўринбосар чиндан ҳам тезгина етиб келди. Яратилганда Худода ҳаққини қолдирмаган, деб шу
бандага айтилса керак. Худо бўйдан урганида у энига қўштириб олган, «фалон ёшида бошидан3
сочи тўкилиб кал бўлади», деб ёзуғ битилганида бошдан тўкилувчи сочни кўкрагига, жағига
кўчирган — кўкракдаги жун кўплиги ва узунлигидан кўйлак ёқасидан чиқиб, кўрган одамнинг
ғашини келтирарди. Кунда икки марта қиртишламаса бўлмайдиган соқол эса, ёноқларининг нақ
чўққисига қадар бостириб борган. Яна бир ҳаракат қилса, соқол деганлари киприклару
қошларга қўшилиб кетиши ҳеч гапмас. Ўринбосарга салобат бахш этиб турган кўзойнак
гардишининг пастки қисми айнан соқолнинг ўша чегарасига қадалади.
Ўринбосарнинг Яратгандан ундирган энг улуғ неъмати — кўзлари. Бунақа мулойим боқувчи,
узун киприклар билан ҳимояланган кўз қизларда ҳам кам учрайди. Ўринбосар Зоҳиднинг
хонасига кирдию дарсга кеч қолган боладай бошини эгиб, ер остидан қараб қўйди. Аста сўз
бошласа, кўзлари шунчалар мулойим боқардики, одам ўлдириб келган тақдирда ҳам ҳибсга
олиш ҳақидаги қарорга имзо чекишга қўл бормасди. У гавдасига монанд семизгина жигарранг
сумка кўтариб олган эди. Ўринбосар Зоҳиднинг рўпарасига ўтириб, сумкани тиззасига қўйдида, «қамайсизми ё раҳм қиласизми?» дегандай мўлтиллаб қаради.
— Бошлиғингиз айтгандирлар, а? — деди Зоҳид.
— Айтдилар, яхши иш бўлмабди. Аммо биз бу пулларни ўзимиз еб юборганимиз йўқ.
Бировнинг ҳақидан қўрқамиз. Ўзингиз биласиз, шаҳар катта, келди-кетди кўп. Меҳмон-измон
кутишнинг ўзи бўлмайди. Олдин ҳукумат унча-бунча пул ажратарди. Энди у ҳам йўқ. Ўнта
меҳмонни кутасан, дейишади, тамом. Еб-ичиб кетса ҳам майли. Масков томондан келганлар
совға-саломга ўрганиб қолишган.
«Бошлиқ иккови чиндан ҳам ухламаганга ўхшашади, — деб ўйлади Зоҳид, унинг гапларини
эшитиб. — Ўринбосар балогардонликни бўйнига олган. Уйдаги топган-тутганлари тунда
яширилиб, уй бир ғариб ҳолга келтирилган. Балки «қамаб қўйишади», деб хотин, болачақалари билан хайрлашиб ҳам келгандир. Бошлиқ ҳозир хонасида қилт этмай ўтирибди.
Котибасига «мен йўқман», деб тайинлаган. Ўринбосари ҳибсга олинганини эшитиши билан
идорада мажлис тўплаб, қайта қуриш душманлари фош этилгани, уларга қарши аёвсиз кураш
олиб бориш лозимлиги масаласини кун тартибига қўяди...»
Зоҳид тинмай гапираётган ўринбосарга қараб туриб телефон гўшагини кўтарди-да, бошқармага
қўнғироқ қилди.
— Да, ало, эшитаман, — деган овозни эшитиб, ўринбосарга қаради. Ўринбосар телефон
рақамлари терилаётгандаёқ жим бўлиб, бир оз ажабланиш, бир оз хавотир билан унга тикилиб
ўтирган эди. Зоҳид бошлиқнинг исмини тилга олгач, ўринбосарнинг бутун вужуди қулоққа
айланди.
— Қудрат акам йўғийдилар, секага кетувдилар. Ким сўравотдилар? Келсалар нима деб қўйий?
— деди котиба.
— Мен прокуратураданман. Шариповман, — деди Зоҳид совуқ оҳангда.
— Вой, тўхтанг-чи, ҳали кетмаганга ўхшайдилар...— Котиба сукут сақлади. — Ана, қайтиб
кевоттила.
— Эшитаман, ўртоқ Шарипов. Кўнглим сезгандек изимга қайтувдим, тинчликми?
— Ҳа, тинчлик, ўринбосарингиз етиб келдилар. Хавотир олманг, демоқчи эдим, — Зоҳид гапни
калта қилиб, гўшакни жойига қўйди.
Ўринбосар узилган гапини давом эттирмади. Бироз ўйлади. Зоҳиднинг бу кичик «ўйини»
самара берган, тунда ўйлаб-пишитилган режа дарз кетган эди. Узун киприклар ҳимоясидаги
кўз илтижоли боқди:
— Пулларни бошлиққа берардик, ўзлари сарфлар эдилар...
— Пуллар масаласида бошқа ўртоқ шуғулланади. Сиз менга бир гапни айтинг: Жалол
Комиловни охирги марта қачон кўргансиз?
— Жалол Комилов ўлдирилганда мен йўқ эдим.
— Буни биламиз. Охирги марта қачон кўргансиз?
— Янги йилдан кейин. Участковойга справка бериши керак экан.4
— Кайфияти қанақа эди, уст-боши қанақа эди?
— Кайфияти... яхши. Сал кайфи бор эди. Устида оқ пўстин. Телпаги ҳам тоза теридан.
— Нимада келди?
— Такси ҳайдаётган экан. Мени бир жойга олиб бориб қўйди... пулини бердим.
— Таксичилик қилаётган бўлса, нима учун сиздан справка сўради?
— Такси бировники бўлса керак?!
— Бировнинг таксисини бемалол миниб юриш мумкин, деб ўйлайсизми?
Ўринбосар «ким билади?» дегандай елка қисди.
— Нима ҳақда гаплашдинглар?
— У ёқдан, бу ёқдан...
— Аниқроғи?
— Сибирдан келган экан.
— Сибирга нима учун борибди?
— Уч-тўрт йил ишлабди. Менам сизга ўхшаб сўровдим, «комсомол йўлланмаси билан бориб
келдим», деди. БАМга боргандир, деб ўйлабман.
— Сизда «ишлайди», деган рўйхатда турарди. Унинг асосий иши нима эди? Чайқовчимиди,
ўғримиди?
— Унисини билмайман.
— Унча-бунча узатиб турармиди?
— Йўқ, бунақаси бўлмаган.
— Уни сиз ишга олганмисиз?
— Ҳа.
— Ким тавсия этган?
— Хўжайин-да, мана аризада қўллари бор, — у шундай деб сумкани очмоқчи бўлди.
— Керакмас, кўрганман, — деди Зоҳид уни тўхтатиб. — У хўжайинингиз оламдан ўтиб кетган.
Аризага у киши имзо чекиб, сиз буйруқ бергансиз.
— Тартиб шунақа-да.
— Комилов қаерда яшаган?
— Билмайман.
Шу ерга келганда ўринбосар кўзини олиб қочди. Зоҳидга шунинг ўзи кифоя қилди, кўз очирмай
савол ўқларига тутиш лозимлигини англади:
— Комилов сизни таксида қаерга олиб бориб қўйди?
— Эсимда йўқ.
— Эсланг.
— Омборхонага эди, шекилли.
— Аниқми?
— Ҳа, аниқ.
— Омборхона қаерда?
— Қўйлиқда.
— Атайин сизни олиб бордими ё ўша ёқда иши бор эканми?
— Билмадим, олиб борди, пулини бердим.
— Омборхонадан чиққунингизча кутиб турдими?
— Йўқ.
— Нима учун хизмат машинангизда бормадингиз?
— Машина бузуқ эди.
— Сиз идорадаги ғирромликлар учун жавобгарликка тортиласиз, буни биласиз. Лекин унинг
ёнига ёлғон гувоҳлик бериш қўшилса, нима бўлишини билмайсиз. Сиз балки қотил эмасдирсиз,
лекин қотилни яширишга уринаётганингиз аниқ.
— «Балки қотил эмасдирсиз», деганингиз нимаси? Нима учун мен қотилни яширишга5
уринарканман?! — Бошқа эркак бўлганида бу гапларни пўписа оҳангида айтарди. Ўринбосар
эса қўй кўзларини қўриқлаб турган узун киприкларини пириллатиб, титроқ овоздан айтди.
— Қотил топилмагунига қадар марҳумни таниган, билган одамнинг ҳар биридан гумон қиламиз.
— Олдин «сиздан гумонимиз йўқ», дедингиз-ку?
— Ҳа, шундай дедим, — Зоҳид «бу бало-ку», деб қўйди ўзича. — Келганингизда шу фикрда
эдим. Гапни чалғитишингиз билан гумонсирай бошладим. Биздаги маълумотларга қараганда
сиз ўша кун Комиловнинг уйига боргансиз.
— Ким айтди?
— Ўз кўзи билан кўрган одамлар. Юзлаштирайми?
Ўринбосар бошини эгди.
— Йўқ, — деди секин, мағлуб одам овозида. — Керакмас. Сибирдан ул-бул олиб келган экан.
Кейин... «Олтин ҳалқа» деганидан бор-ку, шундан бир қултумдан...
— Совға ҳам қилдими?
— Пулини бердим, совғамас.
— Нималар сотиб олдингиз? — Зоҳид унинг мушкулини осон этиш учун «сотиб олдингиз» деган
сўзларга атайин урғу берди.
— Ўзимга телпак олдим. Уч юз берувдим, юзини қайтариб берди. Сиздан фойда олмайман,
деди. Қизларимга атаб ҳам ул-бул...
— Сиздан нимани илтимос қилди?
— Ҳеч нарсани.
— Яширманг.
— Уй тўғирлаб беринг, деди. «Саргардонлик тугади, уч хонали уй тўғирлаб берсангиз, болачақа қилиб ўтираман», деди.
— Сиз уйни қандай тўғирлаб бермоқчи эдингиз?
— Мен хат қилиб берсам бас, қолганига ўзининг ишончли одамлари бор экан.
— Ким?
— Билмайман.
— Ҳосилбойваччами, Марканянми?
Ўринбосар бир чўчиб тушди-ю, бошини эгди. Одам эмас, тошбақа бўлиб яралганида ҳозир
бошини косаси ичига олиб, очидан ўлиб кетса ҳам, чиқмай ётаверарди.
— Билмайман, бунақа одамларни танимайман.
— Асадбек деганини-чи, эшитмаганмисиз?
Ўринбосар ташвишланиб, тезгина қараб олди.
— Танимайман.
— Комиловнинг уйи қаерда?
— Себзорда.
— Аниқроғи?
— Нечанчи уйлигини билмайман.
Зоҳид телефон гўшагини кўтариб, шаҳар жиноят қидирув бўлимида Комиловнинг иши билан
шуғулланаётган инспектор Мақсуд Солиевга қўнғироқ қилди-да, Себзорга етиб келишини,
депара бўлимидан Толиповни ҳам чақиришини сўради.
Маёр Солиевни бу иш билан шуғулланувчи гуруҳга Зоҳиднинг талаби билан қўшишган эди.
Ўттиз йилдан бери шу соҳада ишлаётган маёрни Зоҳид дорилфунунда ўқиб юрганидан бери
билади. Талабалик йилларида амалиёт бўйича йўлланма билан келиб, шу маёр билан ишлаган
эди. Дастлаб «нима учун маёр, нима учун оддий инспектор», деб ажабланди. Кейин унинг
феълини ўрганиб, яхши кўриб қолди. Хўжайинларнинг отган ўқи бўлмай, кимларгадир эмас,
фақат ҳақиқатга хизмат қилишни бурчи деб билган бу одамга Зоҳид ихлос қўйган эди. Зоҳидга
Намозов иши топширилганда маёр сафарда эди. Шилимшиқ иши бошланганида Зоҳиднинг
бахтига у сафардан қайтди-ю, дарров қидирув гуруҳига қўшилди.6
— Қани, туринг, Комиловнинг уйига борамиз, — деди Зоҳид.
Ўринбосар мутелик билан ўрнидан турди. Унинг хотираси яхшими ё бир неча марта кеганмиди,
ҳархолда Комиловнинг уйини ҳеч бир адашмай топиб борди.
Шилимшиқ уч хонали уйнинг бир хонасини ижарага олган экан. Ёши элликдан ошган, аммо
кексалик ҳукмига ҳали-бери бўйсунмайдиган кўҳликкина аёл уларни ошкора нохушлик билан
қарши олди. Шилимшиқнинг хонасида битта йиғма каравот, оёғи лиқиллаб турган эски устол,
иккита устулгина бор эди. Устулларнинг бири кийим илгич вазифасини ўтарди. Кийимлар
устма-уст бетартиб равишда ташлаб қўйилган. Устол устида қотган нон бўлаклари, шишаси
жимжимадор «Олтин ҳалқа» деб аталган ароқ, ювуқсиз тўртта пиёла, жўмраги чегаланган
чойнак турарди.
— Сиз келганингизда уй қандай аҳволда эди? — деб сўради Зоҳид Ўринбосардан.
— Худди шунақа. Олиб келган нарсаларини сотиб, мебел олмоқчи экан.
— Нарсаларни қаерда сақларкан?
— Чамадонидан олиб берди. — Ўринбосар шундай деб йиғма каравот остидаги жомадонни
имлаб кўрсатди.
Солиев билан Толипов икки қўшни гувоҳлигида тинтув бошлашди. Зоҳид эса уй бекаси билан
гаплашиш учун нариги хонага чиқди. Бека гапини Жалол Комиловни яхши билмаслигини
маълум қилишдан бошлади. Зоҳид бундан «Мени сўроқ қилиб овора бўлманг», деган маънони
уқди. Шу сабабли терговни анъанавий тарзда икир-чикирдан эмас, аёл кутмаган ҳолда
бошлади:
— Комилов уйингиз кириб келганида қўлида нечта чамадон бор эди?
— Эсимда турибдими? — деди аёл, тўғри жавобдан бўйин товлаб.
— Эслашга ҳаракат қилинг. Орадан бир йил ўтмади-ку?
— Эсим ўзи сал шунақароқ, — деди бека, пичинг билан.
Зоҳид «ҳозир сайраб юборганингни ўзинг ҳам билмай қоласан», дегандай муғамбирона
кулимсираб қўйди-да, ён чўнтагидан расм чиқариб унга узатди. Бека расмдаги даҳшатли
манзарани кўрибоқ сесканиб тушди. «Вот ужас!» деб кўзларини чирт юмди. Худди калима
қайтаргандай бир нима деб пичирлади. Зоҳид ундан кўз узмай тикилиб тураверди. Кўкраклари
орасидаги ариқча кўриниб турган, худоси пардоз-андоз бўлган бу аёлнинг калима келтириши
мумкинлигига Зоҳид ишонмасди. Шу сабабли унинг нима деб пичирлаганини билишга қизиқди.
— Гапингизга тушунмай қолдим, қайтаринг.
— Одамлар ваҳший бўлиб кетишган, — деди аёл кўзини очиб.
— Ким қилган бўлиши мумкин?
Кўзларидан киборлик пардаси кўтарилган бека Зоҳидга қовоқ уйиб қаради:
— Нима, мени қотилларга шерик, деб ўйлаяпсизми?
— Касбимиз шунақа. Ҳақиқат очилмагунча ҳаммадан гумонсираймиз.
— Унда мени олиб бориб қаманг, отинг! — аёл зарда билан ўрнидан турди.
— Ўзингизни босинг, жойингизга ўтиринг. Саволларимга жавоб беринг, — Зоҳид кескин-кескин
гапириб, аёлнинг зардаси сариқ чақа эканини маълум қилиб қўйди. — Қўлида нечта чамадон
бор эди, эсладингизми?
— Битта... яна битта тўр халта бор эди.
— Кийимлари қанақа эди?
— Ағдарма пўстин, бошида телпак.
— Оёғида-чи?
— Калта қўнжли этик.
— Совуқ жойдан келибдими?
— Ҳа, Новосибирскда икки йил яшабди.7
— Нима учун?
— Академияда ишлабди. Диссертатсия ёзибди.
— Илмий иши нима ҳақда экан, айтмадими?
— Мен сўрамадим. Илмга тоқатим йўқ.
— Уйга танишлари келиб турармиди?
— Бир-иккитаси келган.
— Эркакми, аёлми?
— Ҳм... Эркак бўлганидан кейин хотин бошлаб келади-да. Бунинг нимаси ёмон?
Зоҳид ўрнидан туриб даҳлизга чиқди-да, қўшнилар билан ўтирган Ўринбосарни имлаб чақирди.
— Уйга келганингизда бу аёл бормиди?
— Ҳа.
— Сиз уни танийсизми?
— Йўқ... Очиғи... Жалол мени уйга қўйиб, ўзи бир ёққа кетди. Сангинахон билан бироз
чақчақлашиб ўтирдик.
— Қани, юринг. — Зоҳид уни бека ўтирган уйга бошлади. — Мана бу кишига қаранг,
келганмилар?
Аёл Ўринбосарга беписанд қараб олди:
— Эсимда йўқ.
— Эртагача эслаб, соат ўнда прокуратурага борасиз, — Зоҳид шундай деб кўкрак чўнтагидан
чақирув қоғози олиб, ёзди-да, бекага узатди.
— Мен ўнда боролмайман, — деди аёл, — ишдан рухсат беришмайди.
— Бешик тўйига деб сўрасангиз балки рухсат беришмас. Лекин чақирув қоғозини кўрсатсангиз
ижозат тегади. Гапларингизга қараганда қонунни яхши биладиганга ўхшайсиз. Ўзингизни
гўлликка солманг. Сизга эса, — Зоҳид Ўринбосарга юзланди, — ҳозирча рухсат. Керак
бўлганингизда ўзимиз чақирамиз. Шаҳардан чиқмай, узоққа кетмай туринг.
— Шунақа пайтда қаёққа ҳам кетардим. Қўлимдан келган хизматни аямайман, — Ўринбосар
шундай деб хайрлашиб, чиқди.
Шилимшиқнинг хонасида тинтув тугаб, эксперт пиёладаги бармоқ изларини олаётган, суратчи
фотоаппаратини ғилофига жойлаётган, Ҳамдам эса кийим-кечаклар рўйхатини ёзиб ўтирган
эди. Мақсуд Солиев эса дераза раҳига суяниб, ўйга ботган ҳолда турарди. Зоҳид иш охирига
етишини кутиб ўтирди. Гувоҳлар рўйхатга имзо чекишгач, маёр Солиев уларни қўшни хонада
яна озгина кутиб туришларини илтимос қилди.
— Бор бисоти шу эканми? — деди Зоҳид, улар чиқиб кетишгач.
— Ҳа. Бойлик талашганга ўхшамайди, — деди Ҳамдам.
— Хонима нима дейди? — деб сўради маёр.
Зоҳид суҳбат баёнини маълум қилиб, Ўринбосарнинг маълумотини ҳам қўшиб қўйди.
— Шилимшиқ Сибирдан қуруқ келмаган, бу аниқ. Бегона аёлнинг уйига ҳам қўнмайди. Ҳамдам,
сен бугун уй бекасининг ким эканлигини аниқлаб қўй, — деди Солиев, — Шилимшиқ бир жойга
чиқиб келган бўлса, демак, моллари бошқа ердалиги аниқ. Қаерда, нимаси бор унинг?
Ўсмирлигида қамалганидан бери сип-силлиқ юришида бир гап бордир. Қотилини топганимиз
билан иш битмас, дарахт илдизи чуқурроқдир. Илдизни кавлашга дарахт эгалари, боғбонлари
йўл қўйишармикин? Ахир бу анов-манов дарахт эмас. Боғбонларни боқиб турадиган, соясидан
баҳраманд этадиган дарахт-а! — Солиев шундай деб Зоҳидга қаради. Лекин ундан жавоб
кутмай, устол устидаги жомадонга яқинлашди. Худди оғирлигини чамалагандай кўтариб кўрди.
— Ҳамдам, гувоҳларни чақир. Чамадоннинг баҳридан ўтишга тўғри келади.
Гувоҳлар киргач, чўнтагидан букма пичоқ чиқариб, Ҳамдамга узатди. Ҳамдам худди уста
бичиқчидай илдам ҳаракат қилиб, жомадон астарини йиртди. Ҳаракатлари зое кетиб,
жомадондан арзирли ҳеч нима чиқмади. Шундан сўнг гувоҳларга рухсат берилди.8
— Мен ҳозир сен билан бирга бораман, — деди Солиев Зоҳидга. — Шилимшиқдан қолган
нарсаларни ўзим бир кўрай.
Маёр Солиев Шилимшиқдан қолган бисотларга аввал тикилиб турди. Сўнг кўзойнагини тақдида, қўлига тилла занжирли медалонни олди.
— «Любимой Лене от Павла»... Бу қаерда экан?
— Бўйнида. Бармоғида анави тилла узук. Чўнтагида пул. Ҳеч нарсасига тегишмаган, — деди
Зоҳид.
— Ленаси ким бўлди?
— Сўров тарқатганман. Жавоби балки Сибир томонлардан келар.
— Бошқача жавоб бўлиши мумкин эмасми? Сен бу одам Лена деганни ўлдириб, занжирини
тортиб олган деб ўйлаяпсанми? Уни арзон-гаровга сотиб олган бўлса-чи? Балки изни яшириш,
бизни чалғитиш учун қотиллар бўйнига илиб кетишгандир?
— Иккинчи гумонингизга ўрин йўқ. Экспертиза занжир бўйнида, узук бармоғида узоқ вақт
турганини тасдиқлади. Биринчи гумонингиз ҳам ҳақиқатдан узоқроқ. Агар Комилов тўдаларга
алоқадор одам бўлса, бунақа арзон-гаров нарса сотиб олиб бўйнига осиб юрмас.
Солиев Зоҳидга қараб, кулимсираб қўйди. Йигитнинг фикридаги мантиқ унга маъқул келди.
Шилимшиқнинг чўнтагидан пулдан ташқари ҳар хил қоғоз парчалари чиққан эди. Чўнтакда
юриб бир оз уринган, аммо тешилмаган трамвай патталари Солиевнинг диққатини тортди.
— Комилов трамвайда юрган эканми? — деди у, паттадан биттасини олиб, синчиклаб қараб. —
Тагида машина бўлса...
— Машина ўлимидан ўн кун олдин ўғирланган.
— Ёки олган, — деб изоҳ берди Солиев.
— Олганлиги ҳақиқатга яқин, лекин исботланмаган ҳақиқат. Паттани эса дўконларда қайтим
ўрнига ҳам беришади.
— Агар бу тўдага алоқадор шахс бўлса, қайтимга патта олмайди, бу бир. Булар тийинларнинг
фарқига боришмайди. Трамвайда юрмайди, бу икки. Трамвайга чиқиб қолгудай бўлса ҳам
ҳақини тўламайди, бу уч.
— Нимага тўламайди?
— Сабаби оддий. Баъзан ёдларидан кўтарилади. Чунки патта тўлаш одат тусига кирмаган.
Баъзан тўлагилари келмайди. Пулдор одам минглаб сўмларни беҳуда совуриши мумкин. Лекин
тийин ишлатишда хасислиги тутади. Хўш, бу одамга трамвай паттаси нима учун керак?
Зоҳид буни ўйлаб кўрмаган эди. Тилла буюм, пул турган пайтда арзимаган тийинларни ташкил
этувчи трамвай паттаси ҳақида бош қотириш лозимлиги хаёлига келмабди. Ҳозир кўпни кўрган
маёр бунга эътибор бергач, ўйлаб қолди.
— Агар у Сибир томонларга гастролга борган бўлса, қуруқ қайтмаган. Қолаверса, гастролга бир
ўзи борганми? Балки шерикларидан бирон нарсани яшириб, номардлик қилгани учун жазосини
олгандир? Буюмларини қаерга яширган? Энг қулай жой темир йўл бекати ёки аеропортдаги
юкхона эмасми? Паттадаги рақамлар юкхона тилсими эмасмикин?
Зоҳид паттани қўлига олиб, Солиевга ажабланиб қаради.
— Қанақасига?
— Айтайлик — 391829. «3» ёки «39» юкхона белгиси, «1829» эса тилсим рақами. Юкхоналарни
тафтиш қилиш керак. Тафтиш учун шаҳар прокурорининг рухсатини ол. Бу тилсим кўп
нарсанинг сирини очади. Мен унгача машинани бир кўрай.
Ёнган машинадан нима қоларди? Қорайиб ётган мошинасифат тунука ичи Солиевга қадар ҳам
титиб чиқилган эди. Шунга қарамай маёрга аталган нарса ҳам бор экан. Чақалоқнинг кафтидай
келадиган учбурчак тунукача оловда қоғоздай бужмайиб қолган эди. Солиев уни авайлаб олиб,
рўмолчасига ўради.9
Таксопаркнинг бошқони чиқиб кетгач, Асадбек Кесакполвонга қаради:
— Ишни хом қилган экансан, — деди у, норози оҳангда. — Машина ўғирлангани ҳақида хабар
бериб қўйиш керак эди.
— Мурдани ҳам ёқиб юбориш керак эди, — деди Чувринди, Асадбекнинг гапини маъқуллаб. —
Бармоқ изига қараб, кимлигини аниқлашган. Энди кавлаштириб ётишибди.
— Ваҳима қилавурма. Бир жойни таталаб тешиб чиқиши учун темирдан тирноқ керак, — деди
Кесакполвон, пешонасини тириштириб. У Асадбекнинг танқидини оғир олмасди, аммо гапга
Чувринди аралашса, энсаси қотарди, камчилигини бўйнига олишни сира истамасди.
— Ҳозир темир тирноқлар пайдо бўлган, — деди Асадбек.
— Темир тирноқларнинг ҳам ошқозони, жиғилдони бордир? — деди Кесакполвон, бўш келмай.
— Шилимшиқни олдириб кел, дединг, бир кунда оёғини ерга теккизмай олдириб келдим.
Ҳофизга рўпара қил, дединг рўпара қилдим. Уни биз ўлдирганимиз йўқ. Кавлашса ҳам бизга
рўпара бўлишмайди.
— Йўлни биз томонга буриб юборадиган ишлар ҳам бўлган, — деди Чувринди. — Ҳайдар ака
бир-икки ишни бемаслаҳат қилганлар. Бугун йигитларим муҳим гап топиб келишди. —
Чувринди шундай деб сукут сақлади. «Айтаверайми?» дегандай Кесакполвонга қаради.
Кесакполвон ўрнидан бир қўзғолиб олди.
— Гапни чайнамай, айтавермайсанми? — деди жеркиб.
— Шилимшиқ ҳали ҳам ободонлаштириш идорасида рўйхатда турган экан. У ердаги
ҳаромиларга маоши керак бўлган-да. Терговчи ўша ергача кавлаб борган. Шилимшиқ
Тожимуллаев билан учрашган экан.
— Ким у? — деб сўради Асадбек.
— Тожимуллаев ўша идора бошлиғининг муовини. Хуллас, у терговчини Сангинаникига бошлаб
борган.
Асадбек Кесакполвонга ўқрайиб қаради.
— Ўшаникида турганмиди Шилимшиқ? Сен менга бошқа гап айтган эдинг-ку?
— Мен айтган жой ишонсизроқ чиқди. Сангина пухта жувон.
— У-ку пухта, аммо сен латтасан. Бошинг билан ўйлайсанми ё бошқа ёғинг биланми?
— Сен қаеринг билан ўйласанг, мен ҳам ўша ерим билан ўйлайман. Ишнинг сассиғи чиққанда
мен айбдор бўлиб қолдимми? Шилимшиқни ҳофизга рўпара қилганингда тўй ҳақида гап йўқ
эди. Сен мардлик қилмоқчи эдинг. Ўзинг ҳам калта ўйлагансан. Мен ўғридан чиққан одамман.
Ишим ё чикка бўлади, ё пукка.
Асадбек ўртоғига бақириб хато қилганини фаҳмлаб, уни тиззасига шапатилади.
— Жириллама. Мен ҳам қиморбоздан чиққан оми одамман. У ўйинларда бугун ошиқ олчи
турмаса, эртага туради. Эндиги ўйинларда ошиқ олчи турмаган кун ўлдим, деяверасан. Энди
хато қилишга ҳаққимиз йўқ. Мен Шилимшиқни жазолашим зарур эди. Агар у жазосини олмаса,
бошқа бир йигит унинг изидан борар эди. Тартиб бўлмаса, биров бизни бир тийинга ҳам олмай
қўяди. «Мардлик» деган олифта гапларингни қўй. Ким мен чизган чизиқдан чиқса,
Шилимшиқнинг орқасидан жўнайди. Икковинг ҳам йигитларингга айтиб қўйларинг. Мендан
кейин сен, сендан кейин Маҳмуднинг айтгани қонун бўлади. «Ким кўпроқ айбли?» деб ахлат
титишингга йўл қўймайман. Бу ҳукмни мен чиқарганман! Маҳмуд, энди нима қилмоқчисан?
— Ҳали бир тўхтамга келганим йўқ. Терговчи яхши ҳид оладиган исковичга ўхшайди. Унинг
ёнига маёр Солиев қўшилган.
— Солиев? Катталарнинг шўрини қуритган маёрми? Ишдан кетувди-ку? — деди Асадбек.
Маёр Солиев икки йил бурун бир қотиллик изидан бориб, юқори амалларни эгаллаб турган
одамларнинг эрка фарзандларини фош қилган эди. Бу ишни хаспўшлашга интилиш яхши
натижа бермади. Адолат қарор топгандай туюлди, аммо Солиев истеъфога чиқишга мажбур0
бўлганди. Ҳозир Асадбек шуни назарда тутиб сўради.
— Янги йилдан ишга қайтаришган. Бир ярим йиллик маошини тўлашган, — деди Чувринди.
— Ҳайдар, эшитдингми? Темир тирноқ ўша бўлади. Унда ошқозон ҳам, жиғилдон ҳам йўқ.
— Унда бу дунёда яшамаса ҳам бўларкан.
— Қани, тегиб кўр-чи, уларга! — деди Асадбек овозини баландлатиб. — Ишни осонроқ йўл
билан ёпиш керак.
— Бир-иккита кавказлик топмаса бўлмайди, — деди Чувринди.
Асадбек унинг мақсадини тушуниб, Кесакполвонга савол назари билан қаради.
— Ҳайдар?
— Ҳайдарсиз ишларинг битмайдими?
— Латтачайнарлик қилма.
— Иккитаси бор.
— Маҳмудга бер уларни. Маҳмуд, каллангни ишлатиб, йўли билан терговчиларга рўпара қил,
хитланишмасин. Ҳайдар, уларнинг шарти қанақа бўлади?
— Қорадори-да.
— Қаерда бўлса ҳам етказиб берамиз. Сен Сангинани кўздан йўқот.
— Увол бўлмайдими?
— Ўлдир деганим йўқ, кўздан йўқот дедим. Терговчининг акасини ўлдирган болани топиб уйига
ташлаларинг. Сал эти ўлиб турсин.
— Қайси бирини ташлайлик?
— Нечта ўзи?
— Уч-тўртта бўлиб ўлдиришган. Лекин ўша пайтда биттаси қамалган. Биттаси кейинроқ
дўконда қўлга тушган. Қолган иккитасининг айби камроқ дейишди.
— Ўша асосий иккитасини топларинг.

 — Ватани йўқнинг имони йўқтур... — Исмоилбей шундай деб бошини эгди, сукутга чўмди. Эти
устихонига ёпишиб, узун бурни янада беўхшовлик касб этган, кўзлари киртайиб қолган қария
бу сукут чодирига ўралиб, нималарни ўйлади экан? Бу гапдан юраги ҳаприққан Зелихон-чи? У
нима учун жим? У нималарни ўйлаяпти. Исмоилбейнинг чой қуйиб ўтирган ўғли Аҳадбей-чи?
Аҳадбей Зелихоннинг тенгқури. Тақдирнинг золимлиги бўлмаса бири тоғлар бағрида, бири
денгиз соҳилида туғилиб ўсиб, шу ерда учрашармиди? Улар қишлоққа олдинма-кейин кўчиб
келишди. Исмоилбей урушдан қайтгач, темирйўлга ишга кириб, оиласини шу ерга кўчириб
келди. Зелихоннинг отаси эса урушдан қайтмади, у етим ҳолича қишлоқда ризқини териб
юраверди.
Дунёдан ризқи узилай деб турган қария, ярим асрдан кўпроқ умр кўриб, ҳали ўз Ватанига эга
бўлмаган бу икки бебахт банданинг айтаман деса ҳасрати камми, эслайман, деса хотиралари
йўқми?
Тўрт йил бадалида немис Исмоилбейнинг жонини оламан, деб неча юз минг ўқ узди экан.
Лекин яратган уни бу ўлим довулидан омон сақлаб қолди. Ризқ билан умрни мўл берган экан.
Аммо бунинг эвазига Ватандан жудо қилибди.
Исмоилбей бошини эгиб, сукутга берилган чоғларида кўпинча Оллоҳга муножот этади:
«Урушда жонимни омон сақла, деб ёлвордим, ўзингга шукр, сақладинг. Бир кунгина бўлса ҳам
қишлоғимда, оилам бағрида яшай, денгизнинг мавжларини кўрай, дедим. Қишлоғимга
қайтардинг, шукр. Аммо бир кунгина сиғдирдинг. Денгиз мавжларига тўйдирмадинг. Гуноҳим
кўп бўлса, ватангадо қилсанг минг розиман. Аммо Она халқимни ватангадо қилганингга ақлим1
лол. Наҳот барчамиз баравар гуноҳкор бўлсак...» Шу гаплар хаёлига келади-ю, Худога таъна
қилгани учун дарров тавба ҳам этади.
Умри поёнига етгани сайин хотира денгизи ҳам саёзлашиб, мавжлари сустлашиб борар эди.
Баъзан тушида, баъзан эса хаёл булутларига банди бўлиб ўтирган чоғида денгиз соҳилида,
қирғоқдаги майда тошларни оҳиста силаётган ожиз тўлқинларни безовта қилиб югураётган
иштончан бола кўз олдига келади. Ҳаётни фақат шодликдан иборат, деб ўйловчи бола
қийқириб, қувнаб югуради. Сачраган сув томчилари қуёш нурида зумрад мисол бир товланиш
беради-ю, яна ўз ўрнига қайтади. Боланинг қувнашидан денгиз ҳам маст, қуёш ҳам яйраб нур
сочади. Сўнг... денгизнинг уфққа туташ ерини ёндириб қуёш ботади. Сўнг ой кўтарилиб, бу
ёнғиндан азоб чеккан денгиз юзини силаб овутади. Ой нури денгиз узра узун пояндоз солади.
Шу пояндоз устида юриб кетгинг келади... Бу бола — Исмоилбей. Соҳил бўйлаб чопаётган бу
бола унга урушдан ҳамроҳ бўлди. Урушдан қишлоғига қайтгач, уни яна кўрди. Бу сафар
ухламасдан, ҳатто мудрамасдан, кўзини юммасдан туриб кўрди.
Госпиталдан чиққанидан сўнг, манзили ўзгаргач, уй билан алоқаси тамом узилган, у уруш
оловида эмас, хавотир оловида қоврилган эди. Қишлоғига қайтиб, уйида бегона гуржиларни
кўргач, ҳайратдан ёқа ушлади. Шоп мўйловли гуржи уни уйига бошлади. Мусаллас билан
сийлади. «Биз айбдор эмасмиз, биродар, биздан хафа бўлма!» деди. Яна аллақанча гаплар
айтди. Аммо бу гаплар унинг қулоғига кирмади. Денгиз соҳилига борди. Этигини ечиб,
шимининг почаларини қайириб, соҳил бўйлаб юрди... Ўғлини елкасига миндириб олиб, соҳил
бўйлаб югуришни орзу қиларди. Ўғли йўқ. Югуришга хоҳиши ҳам, мажоли ҳам йўқ. У икки
нарсага ҳайрон, бири — оиласини қандай топишни билмайди. Иккинчиси — қишлоқ йигитлари
урушда жон олиб, жон берса-ю, бунда қолган қариялар, хотинлар, болалар қандай қилиб хоин
бўлишсин? Қишлоқдан битта, нари борса иккита сотқин чиқар, лекин ялпи хоин бўлиши
мумкинми? У — Исмоилбей урушда бир нарсани — Ватан учун жанг қилиши лозимлигини
биларди. Энди ҳайрон: қани ўша Ватан?
Хаёлида кўп жонланадиган икки манзара шу — соҳил бўйлаб қувнаган ҳолда югураётган
бола... шимининг почасини ҳимариб, қайғу юкини орқалаб бораётган аскар... Кўкрагида Ватан
ҳимояси учун берилган нишонлар. Кўкрак сиртида нишонлар, кўкрак ичидаги юракка эса тиғ
санчилган...
— Ватани йўқнинг имони йўқтур, — Исмоилбей шундай деб, хаёл бандилигидан озод бўлиб,
кўзларини очди. — Худо ота-боболаримизга Ватан берган эди, биздан тортиб олди. Бизнинг
гуноҳларимиз учун сизлар ҳам ватангадо бўлдинглар. Сизлар имонсиз кетманглар, Ватанга
қайтинглар. Худога шукрки, бизни кофирлар юртида хору зор қилмади. Орқадошларимиз
бизларни ранжитишмайди. Уларнинг улуғлиги шунда. Аммо Ватан улуғроқ. Унинг ўрнини ҳеч
нима босмайди.
Исмоилбейнинг кейинги гапларини тепловознинг қичқириғи босиб кетди. Сўнг поезд гуриллаб
ўтиб, уй тебраниб, шифтларигача қисирлади. Уй эгалари бунга кўникиб кетишган, эътибор ҳам
беришмади. Зелихон эса ҳар ўн дақиқада бир поезд ўтиб, заминни силкитганда хавотир билан
шифтга қараб қўяди.
— Вакилларимиз Масковга кетишди, — деди Аҳадбей, — Қрим татарлари билан биргалашиб,
ҳақиқатга етишар, иншооллоҳ.
— Чеченлар кўп кетишди. Сени ҳам кетди, деб юрувдим? — деди Исмоилбей.
— Онам шу ерда, бувам шу ерда. Мен қаёққа бораман? — Зелихон «мен қамоқда эдим»,
демади. Чол гап кавламасин, деб бошини эгиб, сукут сақлади.
Исмоилбей «сизлар гурунглашиб ўтиринглар, мен самоварга чиқай» деб фотиҳа ўқиди-да,
ўрнидан турди.
Аҳадбей отаси кирганида хонтахта остига яширган шишани олиб, пиёлаларга ароқ қуйди-да,
«Соғ бўл», деб кўтарди.
— Сени чақирганимнинг боисини энди айтай, — деди у. — Вакилларимиз Масковдан қуруқ2
қайтишади. Масков юртларингга бораверинглар, деган билан гуржилар уйларимизни
бўшатишмайди. Қон тўкилиши аниққа ўхшаб турибди.
— Қон тўкилса чеченлар сизлар томондан бўлишади.
— Қон ўша ёқда тўкилади, деб ўйлаяпсанми?
Зелихон бу гапдан ажабланди:
— Қаерда тўкилади?
— Шу ерда.
— Эсинг жойидами? Ким билан урушасан? Ким қон тўкади?
— Ўзбеклар билан...
— Аҳад! — Зелихон ўрнидан қўзғолиб, тиз чўкиб ўтириб олди. — Жиннимасмисан? Бизга уй
берган, нон берган ўзбек билан урушасанми?
— Сен ҳовлиқма. Биз урушмаймиз. Бизни уруштиришади. Мен кузатиб, сезиб юрибман. Сен
Федяни билармидинг?
— Қайси Федя?
— Истансанинг орқасига турарди. Лақаби «Бўри».
— Ҳа... отилиб кетувди шекилли?
— Ҳукмни ўзгартиришган. Ўн беш йил беришувди. Янги йилдан олдин пайдо бўлиб қолди.
— Қочибдими?
— Қочганга ўхшамайди. Бемалол юрибди.
— Қутулиб чиққандир?
— Йўқ. Ҳали ярмини ҳам ўтирмади. Афви умумийга тушиши ҳам мумкинмас. Хуллас, бу ёғини
эшит: уни Қувасойда кўрдим. Пивохонада тўртта улфати билан ўтирган экан. Улфатлари бу
ерлик эмас, билиниб турибди. Мен билан кўришди. «Нима қилиб юрибсан?» десам, «иш бор,
братан», деб ишшаяди. Битта-яримтанинг изига тушиб, шўрини қуритмоқчими, деб пойладим.
Шериклари билан Қувасойни айланиб чиқишди. Асосан турклар кўпроқ яшайдиган кўчаларни
айланишди. Кейин иккита мошинга ўтириб, ғойиб бўлишди. Эртасига уларни бу ерда кўрдим.
Улар тамошага келишмаган. Кўнглим сезиб турибди. Куёвим Қувасойдаги пивохонада ишлайди.
Атай бориб суриштирдим. Улар уч-тўрт марта келишибди. Турк йигитлари билан пивохўрлик
қилишибди. «Ҳозир ҳамма ёқда эркинлик, сизлар Турк автономиясини талаб қилинглар»,
дейишибди. «Туркларнинг ўз республикаси бўлсин!» дейишибди. Пиво ичгани кирган иккита
ўзбек йигитни туртиб чиқаришибди. Гапга тушуняпсанми?
— Федя шу ердами?
— Шу ерда эди, кўринмай қолди.
— Яхши, уни ўзим топаман. Селим қаерда, ҳали ҳам Қувасойдами?
— Ҳа.
— Федя билан кўришгандир?
— Билмайман.
— Кўришади. Федя келади-ку, кўришмайдими? Тур, кетдик. — Зелихон шундай деб ўрнидан
турди.
— Ошни дамлади, еб олайлик.
Зелихон «кейин», деб ташқарига чиқди. Аҳадбей унга ноилож эргашди.
«Запорожетс»ни ўт олдириш учун итариб юргизишга тўғри келди. Машина ўтган йўлини кўк
тутунга буркаб юрса ҳам, манзилга етиб олди. Ҳашаматли уй, юк машинасига мўлжаллаб
ишланган катта дарвоза олдида «Запорожетс» ўйинчоққа ўхшаб қолди.
Селим деганлари узун бўйига монанд қорин қўйган, қаддини тик тутиб юрувчи йигит, ҳовлида
Зелихонни кўриб, дастлаб танимагандай қаради, сўнг бирдан чеҳраси очилиб, қучоқ очиб
келди.
— Зели оға, тушимми ё ўнгимми? — деб қаршилади. Кенг ҳовли атрофига уйлар солинган,
худди қўрғонга ўхшарди. Мевали дарахтлар тартиб билан экилган, кунга қараган уй рўпарасига3
темир қувурлардан токсўри ишланган.
Селим уларни кенг уйга бошлаб кирди. Меҳмонхона шифтининг ўртасида катта биллур қандил.
Тўрт чеккасига эса, айнан шу қандилнинг кичик нусхалари осилган. Йигирма киши бемалол
давра қурадиган устолда дастурхон безоғлиқ эди.
— Оғажон, соғинтириб юбордингиз-ку? — деди Селим жилмайиб.
— Қаердалигимни билмасмидинг? — деди Зелихон.
— Билардим.
— Билсанг нимага сўрайсан. Чиқиб келдим. Хизматинг бўлса, айт.
— Хизматни қўйинг, оғажон. Хизматда мана, биз бўламиз. Сиз иззатда.
— Ишларинг қалай? Ўзбеклар ғашингга тегишмаяптими?
Кутилмаган ташрифдан ажабланиб турган Селим бу саволга қандай жавоб беришни билмай,
иккиланди.
— Тўғрисини айтавер.
— Бу ер ўзимнинг қўлимда. Лекин... Ҳосилбойвачча деганни эшитганмисиз? Ўшанинг одамлари
кўз очирмайди. Қонимни сўриб ташлашди.
— Шуни Федяга айтдингми?
— Қайси Федяга? — Селим шундай деб «Сотдингми?» деган маънода Аҳадбейга қаради.
— Аҳадбейга қарама, менга қараб жавоб бер. Федяга нима дединг?
— Шуни айтдим.
— Ёрдам бер, дедингми?
— Ҳа.
— Аҳмоқсан. Пулинг кўп-у, аммо ақлинг кам. У нима деди, ўзим тинчитаман, дедими?
— Ҳа.
— Сен бу ердан кўчиб кет.
— Нега энди?
— Қирғиннинг уясига чўп суқиб қўйибсан. Келиб-келиб Федядан ёрдам сўрайсанми?
— Кимдан сўрай бўлмаса?
— Кучинг етса ишла. Бўлмаса яғир бўлиб юравер.
Зелихонга айрим нарсалар аён бўла бошлаган эди.
Шу учун Селимнинг меҳмондорчилигига унамади. Аҳадбейникига ҳам кирмай Фарғонага
жўнади. У Федяни қаердан топишни биларди.
Ҳар бир мамлакатнинг ўзига яраша қонуни, қоидаси бўлади. Фуқаро қонун-қоидаларга итоат
этиб яшайди. Худди шунга ўхшаб, биз жиноятчилар деб атовчи оламнинг ҳам ўз қонунлари,
тартиб-қоидалари бор. Улар биз жорий этган қонунларни сариқ чақага олишмайди. Шу сабабли
уларни таъқиб қиламиз, ҳибсга оламиз, ҳукм чиқарамиз. Дарёга тўғон солингани билан сув
орқасига қараб оқмайди, тўлиб-тошиб, йўлида давом этаверади. Агар тўғон заиф ақл билан
қўйилган бўлса, тўпланган сув уни бузиб кетади. Ҳайқирган жунун сув тўлқинлари элни анча
бесаранжом қилиб қўяди.
Зелихон яшайдиган олам ҳам шунга ўхшайди. Унинг фуқароси кам, аммо қонуни пухта. Уларда
«ахлоқ тузатиш колониялари» йўқ. Улар «ахлоқ тузатиш» билан шуғулланишмайди. Уларнинг
ҳукми битта — қонунни буздингми, хиёнат қилдингми, биродарингни қутқармадингми, тамом,
жонинг билан жавоб бер.
Бу ёзилмаган қонун-қоидаларни сув қилиб ичиб юборган Зелихон қаерда, қандай ҳаракат
қилишни, ким билан қандай гаплашишни яхши билади. Қайси ўғрини қаердан топишни, қайси
хоним кимга ҳам бошпана, ҳам қучоғидан жой бериши мумкинлиги унга маълум. У «Федяни
ўзим топаман», деб бекорга айтмади.
Зелихон Аҳадбейнинг «Запорожетс»идан тушиб, бир йўловчи машинани тўхтатди-да Фарғонага4
қараб кетди. Тўрт қаватли иморатлар орасига тирсак шаклида тушган бино унга яхши таниш.
Иккинчи қаватдаги эшик ўзгарибди. Илгаригисига чиройли чарм қопланган эди. Буниси
темирдан бўлибди. Зелихон эшик қўнғироғини уй бекасига таниш бўлган тарзда босди.
Қўнғироқнинг иккита қисқа, учта узун жиринглашини эшитган бека эшикни бехавотир очиши
мумкин. Кутилгандай бўлди. Эшик аввал қия очилди. Бека таниш одамни кўриб, эшикни
каттароқ очди-да, ўзи орқасига чекинди. Зелихон одатига кўра атрофга аланглаб олгач,
тезгина ичкари кириб, эшикни ёпди.
— Зеля, яхши келдингми? — Бека шундай деб унга яқинлашди-да, кўкрагига бош қўйди.
— Надуля, ўзинг омонмисан? — деди Зелихон, унинг елкаларини силаб.
Ҳали қирққа кирмаган бу жувон тароватини йўқотмаган, қучоқласа қучоқлагудай, ўпса ўпгудай
эди. Зелихон вақтида у билан айшини сурган. Аммо улар орасида муҳаббат, ҳамиша бирга
бўлиш туйғуси йўқ эди. Юрак юракка талпинмаган. Зелихон бу тўшакда бир неча соат илгари
бошқа эркак ётган бўлиши мумкинлигини биларди. Надя ҳам бу чиройли йигитнинг ҳозиргина
бошқа аёл қучоғидан чиқиб келаётган бўлиши мумкинлигини биларди. Дарвин деган зот худди
шу тоифа одамларга қараб туриб, «одам маймундан пайдо бўлган», деган назарияни яратган
бўлса не ажаб? Булар Оллоҳнинг эмас, балки ҳирснинг бандалари эдилар. Одам боласига
Яратган яхши туйғулар ҳам берганини билмас эдилар. Шундай туйғу бўлмагани учун ҳам бир
неча йил эмас, бир неча соатгина кўришмаган танишлар сингари омонлашдилар.
Меҳмонхонадаги стол усти душман пайҳон этган қишлоқ манзарасини эслатарди. Бу Зелихонни
ажаблантирмади. Чунки у бунда дурустроқ манзарани кўрмаган.
Надя Зелихоннинг рўпарасига ўтириб, икки қўлини жағига тираб, унга тикилди.
— Кўринишинг бинойи. Курорт ёқибди, — деди жилмайиб.
— Сенинг дуоларинг етиб борди, — деди Зелихон ҳам жилмайиб. — Мени соғиниб, ичикиб
қолибсан.
— Сени деб ичиксам арзийди.
— Нима иш қиляпсан?
— Ўзинг билган иш.
— Ким билан ишлаяпсан?
— Суварак билан.
— Кунинг шунга қолдими?
Надя «нима қилай бўлмаса?» дегандай елка қисиб қўйди-да:
— Ичасанми? — деб сўради.
— Борми?
— Сенга бор. — Шундай деб ичкари хонага кириб кетиб, дам ўтмай бир шиша ароқ кўтариб
қайтди. Зелихон шишани унинг қўлидан олиб, чаққонлик билан очди-да, иккита қадаҳга қуйиб,
биттасини аёлга узатди.
— Эсон-омон қайтиб келганинг учун, — Надя шундай деб бир ҳўплаб қўйди.
Зелихон қадаҳни бир кўтаришда бўшатди.
Иккинчи қадаҳдан сўнг аёлнинг ёнига ўтиб, уни қучоқлади.
— Энди эсингга тушдими? — деди Надя нозли ва гинали овозда. Зелихон жавоб бермай,
бақбақасига лаб юборди. Унинг назарида Федянинг қаердалигини шу аёл билиши керак эди.
Тўғридан-тўғри сўраса, айтмаслиги ҳам мумкин эди. Шу сабабли мақсадга аёлларга ёқадиган
йўлдан юриб боришни маъқул кўрди. Надя ийиб, тўшакка ётишга тайёр бўлганида «Федя
қаерда?» деб сўради. Кўзлари сузилиб турган аёлнинг қошлари бирдан чимирилди.
— Шунга келувдингми? — Надя Зелихонни кўкрагидан итарди. Зелихон эса аксинча, уни
маҳкамроқ қучди. Надя унинг қучоғидан чиқишга уринди, охири бўшашган ҳолда, ёпиқ эшикка
қаради. — Шуни кейинроқ сўрасанг ҳам бўлади-ку? Ана, ётибди. Ғирт маст.
Зелихон уни қучоғидан бўшатиб, эшикни очди. Юзтубан ётган, чап қулоғининг остидан
оғзигача тиртиғи бўлган бу йигитни дарров таниди. Ичкари кириб эшикни ёпди-да, «Федя»,5
деб чақирди. У бир текисда нафас оларди. Мастга ўхшамасди. Зелихон уни яна чақирди, сўнг
унинг маст уйқуда эканига гўё ишонч ҳосил қилгандай, пиджагининг чўнтагига қўл юборди.
Янги паспорт, озод этилгани ҳақидаги гувоҳномани кўргач, боя кўнглига оралаган шубҳа
ҳақиқатга айлана бошлади.
У Федянинг бош томонига ўтиб ўтирди-да, худди ўзи билан ўзи гаплашаётгандай гапира
бошлади:
— Менинг Бўри деган бир дўстим бўларди. Ароқ дарё бўлиб оқиб келса, шимириб қуритарди.
Аммо ўзи сира маст бўлмас эди. Қамоқда бузилибди, бечора. Энди... одам сотилганидан кейин
шунақа бўлиб қоларкан-да. Худо раҳмат қилсин, сени Федя. Номингни тоабад унутмаймиз, дея
олмайман. Сотқинларни эсламаймиз, ўзинг биласан-ку...
Шу гапдан кейин Федя бир қимирлаб олди.
— Сотқин эмасман, — деди ётган ҳолича.
— Бошингни кўтар, Федя, мендан уялма.
Федя бошини кўтариб, тирсагига тиралди.
— Нимага келдинг?
— Иш бор эди. Чиқиб келганингни эшитиб, хурсанд бўлувдим.
— Қанақа иш?
— Энди сенсиз битадиган иш.
— Мени сотқин дема, Академик, мен бировни сотганим йўқ.
— Қочдингми? Қочганга ўхшамайсан?
— Ишинг бўлмасин. Йўлини қилиб чиқдим.
— Мен билан ишлайсанми?
— Йўқ.
— Нимага?
— Ўзимнинг ишим бор. Агар хоҳласанг... мен билан ишлашинг мумкин. Яқинда катта ов бўлади.
— Қаерда?
— Қаердалигини вақти келганда айтаман.
Эшик қўнғироғи жиринглаб, уларнинг суҳбатлари узилди. Бир оз фурсат ўтгач, эшик қия
очилиб, Надя кўринди.
— Федя, келди айтганинг.
Федя ўрнидан туриб меҳмонхонага чиқди. Зелихон унга эргашди. Меҳмонхонада сочлари
пахмайган, қадди келишган бир қиз турарди.
— Ёшинг нечада? — деб сўради Федя унга тикилиб.
— Ўн еттида, — деди қиз, бу саволдан ажабланиб.
— Зеля, бу товуқни топиб келган матахини қара. Менинг куним энди қари кампирларга
қолибди-да, а? Жўна, кўзимга кўринма!
Қиз лабини чимириб, шарт бурилган чоқда, Зелихон уни тўхтатди.
— Надуля, бу менга насиб қилган экан. Бизга ўхшаган чолларга қари кампирлар ҳам
бўлаверади.
Федя Зелихоннинг олдида олифтагарчилик қилмоқчи эди. Оғзидаги нонни олдириб қўйиб
пушаймон еди-ю, аммо сир бой бермади.

— Ҳосилбойвачча деганлари мен бўламан. Бир томони қайнотангиз билан ака-укалигимиз бор.
Бир томони йигитнинг сўзи қайтгунча шайтоннинг бўйни узилсин, дейишадими?
Шу гапдан кейин Элчин ўйланиб қолди. У Ҳосилбойвачча деганларини эшитган, қўчқорларнинг
бири шу эканини ҳам биларди. Аммо ўзини кўрмаган эди. Озғин юзидаги катта юмалоқ кўзлари
болакай чизган суратни эслатувчи, қалдирғоч мўйловли, қирра бурунли бу йигит ўзига эринмай
зеб берган эди. Кийимларининг тахи бузилмаган, бирон ерда ғижимнинг асорати йўқ, худди у
ҳеч ерда ўтирмайдигандай, суянмайдигандай эди. Иккала қўлининг бармоқларида биттадан
тилла узук. Бу одамдан таралаётган атир ҳидига димоқ ёрилиб кетай дейди. Элчинни ҳайрон
қолдирган нарса бу эмас, бундай олифта юрувчилар кўп. Элчин тўйга айтиб келган бу йигитни
зимдан кузатиб, унинг киприк қоқмаслигини илғади. Ўқдай қадалиб турган нигоҳдан одам
боласида кам учрайдиган совуқ ўт чақнаб турарди. Бу нигоҳ «сенга яхшилик қиламан» деб
алдай олмасди. У тўғрисини айтарди: мендан фақат ёмонлик кут!
Элчин Ҳосилбойваччанинг таклифини эшитгач, кеча Асадбекнинг қидириб келгани сабабини
англади. «Демак, Асадбек бу таклифдан огоҳ. Демак, бу одамга хизмат қилишимни истамайди.
Нима учун? Ғайирлиги келганми? Обрўйига путур етишини билганми? Кимсан, Асадбекнинг
куёви Ҳосилбойваччанинг хизматида бўлса?!»
— Мен ноз қилаётганим йўқ, ака, — деди Элчин, ўзидан икки-уч ёш кичик бўлган
Ҳосилбойваччага. — Акахонингиз сизга қадрдон бўлсалар, тўйларига зўрроқ ашулачиларни
олиб борганингиз яхшими, дейман-да. Мен анча четга чиқиб қолганман. Биров эслайди, биров
эсламайди. Ғулом келибди ё Шерали келибди, деган гап қаёқда-ю, алмисоқдан қолган Элчин
келибди, деган гап қаёқда?
— Бунчалик паст кетманг. Арзимасангиз ўзим келмас эдим.
Элчин бу гапдан «Мен унча-бунча одамни таклиф этмайман», деган маънони уқди. У
Асадбекнинг мақсадини англагандай эди. Аммо шунча ўйласа ҳам Ҳосилбойваччанинг асл
нияти нима эканини билолмади. Ҳар бир катта-кичик тўданинг, ҳатто гап ейдиган кичик
улфатнинг ўз қўшиқчиси бўлади. Элчин Асадбек тўдасига тегишли, ҳатто улар уни ўз мулкидай
кўришар эди. Ҳосилбойваччаларнинг ҳам ўз мулки — қўшиқчиси бор. Тўйга Ҳасанали
келармиш, дейилса, одамлар унинг йўлига ҳафталаб кўз тикишади. Ана шундай машҳур
ашулачи турганида Элчин нимага керак бўлиб қолди? Элчин таклиф замирида қандайдир
қитмирлик ётганини фаҳмла-ди-ю, қисқа фурсатда ўша «қандайдир» нима эканини англай
олмади.
— Катта бошингизни кичик қилиб келибсиз, биз нима дердик. Касбимиз яхшиларга хизмат
қилиш.
Ҳосилбойвачча юзини жилмайиш эпкини силаб ўтди. Бу қувониш эмас, ғолиб одамнинг мағрур
жилмайиши эди.
Элчин тўйга борибди?!
Асадбек бу хабарни эшитиб, тутоқиб кетди. У «Элчин сал бўлса-да, эсини йиғиб олди», деб
янглишганини билди. «Кўзи кўр, ақли паст экан, — деб ўйлади Асадбек, — бу таги пастга олов
билан ўйнашишни ким қўйибди?»
— Тўйда аҳвол қанақа экан? — деб сўради Асадбек, ўзини бир оз босиб олгач.
— Улоқ Ҳасаналидамиш. Элчинга пул қистиришмабди, — деди Чувринди.
— Ҳа, тулки! — Асадбек ўрнидан туриб, эшик томон юрди. — Кетдик.
— Сиз бормаганингиз маъқул, — деди Чувринди, жойидан жилмай. — Мен йигитларни
юбордим. Ўзлари тинчитишади.
Асадбек тўйхонага кундузи бориб муборакбод этиб, совға-саломини бериб келган эди. Унинг
кечки зиёфатларга келмаслиги кўпчиликка маълум, шу учун ҳозир борса, мағлубиятини
бўйнига олган бўлиб чиқади. Чувринди буни олдиндан ҳисоб-китоб қилиб қўйган эди. Асадбек
унинг мақсадини дарров тушуниб, жойига қайтди.
— Сиз ташвишланманг. Бир жиҳатдан шундай бўлгани ҳам дуруст. Бурнига сув кирса, кейин
қадрингизга етади, — деди Чувринди.7
Асадбек хабарни эшитиб, титраб ўтирган пайтда Элчин тўйда ёниб қўшиқ айтарди. У даврага
биринчи чиқишидаёқ бу ерга шарманда бўлиш учун келганини англади. Ундан олдин Ҳасанали
чиққанида уни қийқириб қарши олишди. Ҳасанали ўртага чиқиб, худди тсирк артистидай бир
қўлини юқори кўтариб таъзим қилди. Олқишлар тингач, унга торни икки қўллаб узатишди. У
арзимаган бир одамнинг мактубини олаётган подшодай қаддини ғоз тутиб, торга қўл узатди.
Шу онда Ҳосилбойвачча унга яқинлашиб, устидан пул сочди. Ҳасанали ашула айтиб эмас, пул
сочишдан, қистиришдан чарчади. Навбат Элчинга етганида тўйхонада олқишлар янграмади.
Пуллар сочилмади. Ташқаридан қараган одам барча пул аввалги ашулачига сарф этилиб
тугабди-да, дейиши мумкин эди.
Элчинга бу усул маълум. Ашулачини хор қилишнинг энг маданий йўли шу. Бундан бир вақтлар
Асадбек ҳам фойдаланган. Элчинни бошлаб бориб, унинг обрўйини ошириш, тўй эгаси
чақирган ҳофизни ер қилиш учун шу усулни қўллар эди. Ҳосилбойвачча акс йўл тутди: ўзи
айтиб келган қўшиқчини ўзи хор қилди. У атайин даврага чиқмади. Худди Элчиннинг
ашуласини эшитмагандай улфатлари билан чақчақлашиб ўтираверди. Элчиннинг раққосаси —
тўйларда юравериб кўзи пишган жонон жувон — Ҳосилбойвачча ўтирган ерга бориб минг
муқом қилди, минг ишва билан сузилди, фойдаси бўлмади.
...Ана шу пайтда Асадбекка хабар кетган эди...
Элчин иззати битганини билиб, тўйдан чиқиб кетмоқчи ҳам эди. Бироқ ўзини тутди.
Шармандалик юкини ортмоқлаб чиқиб кетгандан кўра охиригача чидашга қарор қилди. Ҳозир
чиқиб кетса — уларга шу керак — ғолиблик жомини сипқоришади, кетмай ўтираверса, чиқиб
ашуласини айтаверса, улар ажабланишади, балки хавотирга ҳам тушиб қоли-шар.
Элчин тўйхонада ўзининг калака қилинаётганидан бир эзилса, икки тўда орасида қўғирчоқ
бўлаётганини англаб, минг эзилди. «Бунга аввалроқ ақлим етиши керак эди», деб ўзини ўзи
айблашдан ўзга чора топмади. У даврага иккинчи марта чиққач, атайин мунгли ашулани айта
бошлади. Ширакайф йигитлар келиб, «шўхроғидан бўлсин», деб қулоғига шивирлаб кетишса
ҳам парво қилмади. Тўйда яйраб, ўйнайман, деб келган қизлар, йигитлар бетоқат бўлишди.
Ҳосилбойваччанинг даврасидагилар ҳам у томонга бир-икки қараб қўйишди. Ҳозиргина
қизиётган тўй совий бошлади. Тўй тўйга эмас, маърузачининг гаплари ёқмай ғўнғир-ғўнғир
бошланган мажлисга ўхшаб кетди. Ҳосилбойвачча ўрнидан туриб, Элчин томон бир қадам
қўйгач, тўхтади. Элчин унинг тўхтаб қолиши сабабини рўпарасида Жамшид пайдо бўлгач,
англади. Жамшид ашуладан маст бўлган одамдай жилмайиб қўйди-да, чўнтагидан бир даста
пул чиқариб Элчиннинг устидан сочди. Жамшиддан сўнг яна икки нотаниш йигит сочди. Ана
шунда Ҳосилбойвачча чўнтагига қўл тиқиб ўрнидан турди. Ана шунда Элчин ашулани
ниҳоясига етказмай узди-да, жойига қайтди.
Уни тўй охиригача даврага чорламадилар. У эса ўзини эркин тутган бўлиб, еб-ичиб ўтираверди.
Шерикларининг савол назарларига «хотиржам бўлинглар», деган маънода им қоқиб қўяверди.
Тўй тугаб, келин-куёв кузатилгач, Ҳосилбойвачча Элчин ўтирган устолга яқинлашди.
— Қалай, ҳофиз, уринтириб қўймадикми? — деди у, Элчиннинг елкасига қўл ташлаб.
— Маза қилдик, ака, — деди Элчин унинг кўзига тик қараб.
— Акахонни хурсанд қилдингиз, раҳмат, — у шундай деб чўнтагидан икки тахлам юз сўмлик
чиқариб, устол устига ташлади. — Етадими?
Элчин заҳарли жилмайиш билан пулларга қаради. Бир тахламни олиб, ёнида ўтирган
доирачига узатди-да, «Ўзинг бўлиб бер», деди. Сўнг иккинчи тахламни Ҳосилбойваччага
узатди:
— Акахон, мен холис хизматга келганман.
Ҳосилбойвачча қошларини бир чимирди-ю, аммо сир бой бермади. Сўнг пулни олиб раққоса
олдига ташлади.
— Ўйинингга беш кетдим.
У шундай деб бурилиб, изига қайтди.8
Кўчада Жамшид кутиб турган эди. Элчин уни кўрмагандай ўтиб кетмоқчи бўлди. Аммо
сергакликда унча-бунча одамга дарс бера оладиган Жамшид унинг йўлини тўсди.
— Сиз бу ёққа чиқинг, — деди, қатъий оҳангда.
«Демак, Асадбек олиб келишни буюрган», деб ўйлади Элчин. У бир тўхтамга келиб улгурмай,
Жамшид орқароқдаги доирачига буюрди:
— Торни мана бу мошинга қўйинг. Ҳофиз акангиз биз билан бирга кетадилар.
Элчин Жамшид билан ғиди-биди айтишни ўзига эп кўрмай, машинага ўтирди. «Асадбекнинг
кўзи учиб турган бўлса, унга айтадиган икки оғиз ширин сўзим бор», деб қўйди.
Жамшид одатига содиқ қолган равишда жим борарди. Орқа ўриндиқда ўтирган Элчин унга
тикилиб, ўйларди: «Асадбек бу лайчасини атай юбордими? Энди менга нималар деб сасир
экан? «Ҳосилбойвачча Асадбекнинг куёвини бир пул қилди», деган андишага чидай олмас
ҳарҳолда...»
Элчин қамоқдан чиқиб келгач, ўзини ақлан тўлишган ҳис қиларди. «Атрофимда содир
бўлаётган ҳар бир воқеага, айтилаётган ҳар бир гап-сўзга ақлим етади, кимга нима дейишни
яхши биламан», деб ўйларди. Зоҳиран шундай. Ҳар бир инсон йил ўтгани сайин ўзини ақлли
ҳис қилиб боради. Худди шу ҳис уни кўпга кулги қилади ёинки ҳаёт сўқмоғида чалиб йиқитади,
йиқитганда ҳам бир умр мажруҳ қилиб қўяди. Тўғри, Элчин кўпни кўрди. Найранг нима,
мунофиқлик нима, ваҳшийлик нима — ҳаммасига тирик гувоҳ. Аммо, бу найранг, бу
мунофиқлик, бу ваҳшийлик, одам боласига ёт жамики иллатлар ранги кундан-кунга турланиб
туришини ҳисобга олишни ўрганмади. Буни ўрганиши ҳам қийин. Бугун сариқ рангда тусланган
ваҳшийлик эртага қайси рангда жило беради? Қорами? Яшилми?.. У Шилимшиқни ўлдирмоқ
истагида юрганида қайси рангда эди. Бу жингалак сочли йигитга пичоқ санчаётганида қайси
рангни афзал билади? Буни унинг ўзи ҳам билмайди. У ўзи сезмаган ҳолда икки гуруҳ ўзаро
тепиб ўйнайдиган копток ҳолига тушди. Зимдан тайёрланаётган олишув саҳнасида бир зарра
бўлиб қолганини у ҳали тушуниб етмасди.
Жамшид шоҳкўчадан тўғрига юрмай, чапга бурилгач, Элчин ажабланди. «Демак, бугун Асадбек
мени кўришни истамайди. Демак, бу тун ўйланади, режа тузади. Асадбек қўлида қўғирчоққа
айланганингиз муборак бўлсин, Элчинбой. Қасоскор эркак сизми эдингиз?» Элчин дарвозаси
ёнида тўхтаган машинадан тушиб, торини қўлтиқлаган ҳолда қолди. Жамшид хайр ҳам демай,
жўнаб кетди. Элчин чўнтагидан калит чиқарди-ю, қулфга солишга қўли бормади. Нима учундир
уйига киргиси келмади. Кимгадир дардини айтишни истади. Унинг дардини ярим кечада ким
эшитади? Зелихон бўлганида эшитарди. Лекин у Фарғонадан қайтгач, «зарур ишни» баҳона
қилиб, Масковга жўнаб қолган. Элчиннинг дардини Анвар ҳам эшитиши мумкин. Лекин
уйғотиб, хотини бағридан чиқиб унга қулоқ тутиш малол келса-чи? Элчин шу фикрларни
хаёлидан ўтказиб, ўзини ночор, ёлғиз сезди. Атрофда «азизим, биродарим, дўстим...» дейдиган
одамлар кўп. Аммо дардини эшитадиган инсон йўқ бўлса ҳам қийин экан. «Одамлар қамоқдан
қўрқишади, — деб ўйлади Элчин. — Ахир шу ёруғ жаҳоннинг ўзи турма-ку? Ёнма-ён яшайсан,
лекин бир-бирингга ишонмайсан. Бу Ер деганлари гуноҳкор бандаларнинг сургун муддатини
ўтовчи жойи эмасми? Қамоқхонада ҳар бир барак ўзига хос бир мамлакат. Ҳар бир баракнинг
ўз қонуни, ўз урфи, ўз подшоси бор. Ер юзидаги ҳар бир мамлакат қамоқхоналардаги
бараклардан нимаси билан фарқ қилади? Диндорларнинг гаплари балки тўғридир? Одам
боласи чиндан ҳам синов учун бу дунёда яшар? Синовдан ўтса — озодликка чиқади, жаннатга
тушади. Ўтмаса жаҳаннам азобида қолади...»
Зайнаб эрини кутиб, ухламай ўтирган эди. Машина келиб тўхтаганини билди. Машина эшиги
тез очилиб, тез ёпилди. Машина шитоб билан қўзғолди. Зайнаб отарчилар шилта йўллардан9
юрадилар, деб кўп эшитган эди. Эрининг тўйга боражагини билганидан бери, шу йўлда юриб
келади, деган фикр унга тинчлик бермаётган эди. Дарвоза эшиги ҳадеганда очилмай, эри
киравермагач миясига ўрнашган гумон ҳақиқатга айланаверди. Назарида эри ўйнаши билан
тушиб қолиб, дарвоза олдида қучоқлашиб тургандай туюлаверди. Елкасига қалин рўмолини
ташлаб, ташқарига чиқди. Девор олдига келиб, кўча томонга қулоқ осди. У кутган
ҳансирашлар, пичирлашлар, ҳиринглашлар эшитилмади. «Машина қўшниларникига келгандир»
— Зайнаб шу фикрда изига қайтмоқчи эди, кўча томонда Элчин енгил йўталди. Зайнаб сергак
тортиб, яна қулоғини динг қилди. «Нимага кирмаяптилар?» деб ажабланди. Қанча ўйламасин,
саволига жавоб тополмади. Кута-кута, охири эшикни ўзи очди.
Торини қучоқлаб ғариб аҳволда турган эрини кўриб, ҳайрати яна ошди. Элчин қўққис эшик
очилганида бир чўчиб тушди. Айвонда ёниб турган чироқ нури бу ерга аранг етиб келарди. Шу
сабабли Элчин хотини кўзидаги ажабланишни сезмади. Зайнаб ҳам эрининг кўзидаги
ҳайронлик аломатини илғамади.
— Зайнаб? Тинчликми? — деди Элчин. Унинг тили гапга келмай, овози соқов одамникидай
ғўлдираб чиқди. Зайнаб «маст экан», деган хаёлга бориб, паст овозда:
— Тинчлик, — деди, — киринг...
«Кутаётган экан!» Шу фикр Элчиннинг кўнглини ёритиб, елкасидан босиб турган дардни
қувгандай бўлди. Остона ҳатлаб ўтиб, эшикни ёпгач, бир қўлини хотинининг белига юбориб,
уни ўпмоқчи бўлди. Зайнаб юзини олиб қочди, ўптирмади. Элчин буни нозли араз ўрнида
қабул қилиб, кўнгли янада равшанлашди. «Шунчалик кутдими, шунчалик аразладими, демак,
яхши кўради» деган қарорга келди. Ичкари кириб плашчини ечгач, уни яна қучмоқчи бўлди.
Зайнаб бир тўлғониб унинг қучоғидан чиқди-да:
— Аввал ювининг, — деди.
Бу гапдан сўнг Элчиннинг устидан совуқ сув қуйилгандай бўлди.
— Сен ҳали... мени шунақа саёқ... шалтоқ деб ўйлайсанми?!
Зайнаб эрининг кўзларига қараб бир олам ғам кўрди. Яна бир гап айтса, назарида эри йиғлаб
юборадигандай туюлди. Гапи қўпол чиққанини англаб, юмшатишга ҳаракат қилди:
— Фақат саёқ одам ювинадими? Бегона жойларда ўтирдингиз, бегона одамлар билан
кўришгансиз... Дарров эгриликка олманг-да... — Шундай деб эрининг юзини силаб қўйди.
Элчин бу юмшоқ қўлнинг тафтини сезмади. «Бугун ўзи тупроққа қориштирадиган кун экан»,
деб ҳаммомга қараб юрди.
Элчин ювинаётган маҳалда Анвар ширин уйқуда эди. Бирдан уйғонди. Уйғонганда ҳам сергак,
тиниққан ҳолда уйғонди. Бирпас жим ётди. Пешонаси қизий бошлагач, ўрнидан туриб
меҳмонхонага чиқди. Деразадан тушиб турган нурни кўриб, шошиб эшикни ёпди.
— Сени биз уйғотдик, — деган ёқимли овоз келгач, нур устига оёқ қўймоқчи бўлди.
— Сени ҳозир олиб бормаймиз, — деди яна ёқимли овоз.
— Мен Зуннуний билан учрашмоқчиман, сўрайдиган гапларим бор.
— Ердаги ҳаёт билан видолашганингдан кейин учрашасан.
— Асқар Қосим билан-чи?
— У билан ҳам... Сен бизнинг борлигимизга ишондингми?
— Ҳа.
— Ердаги ҳаёт билан хайрлашишга тайёрмисан?
— Йўқ.
— Нима учун?
— Одам ўзини ўзи ўлдириши осон эмас. Мен ҳаётдан тўйганим йўқ.
— Бугун бўлмаса эртага тўясан. Холидий энди баттар авжига чиқади. Атрофдагилар сени
талашади. Кўз очиришмайди. Сен ўзгаришларга ишониб хато қиляпсан. Одам эгнидаги либос0
ўзгаряпти, юрак эмас. Шунга ақлинг етмайдими?
— Билиб турибман... лекин менга озгина муҳлат беринг.
— Вақтни чўзма. Билиб қўй: дўстингнинг дўсти хавф остида, йўлдан қайтмаса, ҳалок бўлади.
— Ким?
— Дўстингнинг дўсти...
Шу гапдан кейин нур чекиниб, хона қоронғилашди. Анвар ҳолсизланиб, устулга ўтирди.
Нурнинг жумбоқли гапи уни ташвишга солди. Дўстимнинг дўсти ким экан, деб ўйланди. «Дўстга
ўхшаб юрганлар кўп. Ҳаммасини огоҳлантириб чиқаманми? Ё энг яқин, энг чин дўстларними?
Йўлдан қайтмаса ҳалок бўлади... Қанақа йўлдан? Бирови амал талашаётгандир, бирови молдунё қайғуси билан яшаётгандир, бирови бошқасининг чиройли хотинини йўлдан урмоққа
киришгандир... Қайси бири ҳалок бўлади? Нур нима учун мени огоҳлантирди? Дўстимнинг
дўсти ҳалок бўлишини истамади. Аммо мени шоширяпти. Мен унга «ҳаётдан тўймадим», дедим.
Шу гапдан аччиқланиб, дарров ғойиб бўлдими? Мен... ҳаётдан тўймадимми?..»
«Ҳаётдан тўйиш» деган гап тилдан осонгина учади. Шу иккитагина сўздан иборат тушунчанинг
ўқ илдизини топиш эса жуда мушкул. Ҳар ким ҳаётдан ҳар хил лаззат олади. Кимдир
маишатдан, фоҳишалар даврасида яйраб тун ўтказишдан, бошқа биров эса ана шу ҳаром йўлга
юрмаганидан лаззатланади. Кимдир тўплаган мол-дунёсига қараган сайин кўзи қувнайди,
бошқаси тешик тоғорага қараб, қорин ва нафс бандаси бўлмагани учун Яратганга шукр қилади.
Худди шунга ўхшаш, ҳаётдан тўйиш ҳам турлича. Биров мол-дунёсидан айрилса, ҳаётдан
тўяди. Биров ҳақсиз дунёдаги найранглардан тўяди... Анвар нимадан тўйсин? Холидийнинг
ҳийлаларига чидай олмаганини ошкор этиб, бу дунёдан кетворсинми? Дунёни Холидийларга
ташлаб қочсинми? Асқар Қосим кетди. Нима ўзгарди? Ким инсофга кирди? Кимнинг кўзи
очилди? Унинг исёнини ким англаб етди?
Анварнинг хаёлига шу гаплар келиб, беихтиёр ўрнидан турди. Дераза олдига бориб, осмонга
қаради. Осмон тунд. Юлдузлар кўринмайди. Булут ортига яширинган юлдузни хаёлан кўз
олдига келтириб, унга мурожаат этди:
— Мени олиб кетсаларинг яхши бўларди. Зуннуний билан гаплашардим. Асқар Қосимдан
сўрайдиган гапларим бор эди. Ўзимни ўлдиришим қочмайди. Орқамдан чирқираб қоладиган
бир этак болаларим йўқ. Ҳаётдан умидим ҳам йўқ. Аммо ҳозир бир адолатни тиклаш имкони
туғилганида, қочиб қолиш номардликда. Ўлимдан қўрқаётганим йўқ. Ўлганимдан сўнг
Холидийларнинг хурсанд бўлишларини истамаяпман. Менга фурсат беринг. Озгина фурсат...

Ёниб кетган машинадан топилган тунукача темир йўл бекати юкхонасининг белгиси экан.
Тунукачага зарб этилган рақам бўйича иккита катта жомадон сақланарди. Жомадонлар
харидоргир кийим-кечаклар билан тўла эди. Трамвай паттасидаги рақамларга қараб иш
юритиш қийин бўлди. Ниҳоят, автомат юкхоналардан иккитасининг тилсими ечилди. Икковида
бир хил қора сумка турар, иккови ҳам қумли халтачалар билан тўла эди. Таркибида олтин
бўлган қум қаердан олингану кимга сотилиши керак? Маёр Солиевни ҳам, Зоҳидни ҳам шу
жумбоқ гаранг қилди.
— Бойлиги миллион сўмдан кам эмас, — деди Солиев ўзича чамалаб. — Булар сотганларидан
қолганлари. Шунча пули бор одам таксини ўғирлаб юрарканми?
— Таксопаркдагиларни қўрқитиб олган бўлса-чи?
— Унда нима учун айтишмаяпти? Комиловнинг ҳаракатига ҳам тушуниб бўлмаяпти.
— Бойлик балки уники эмасдир? У бирор кишининг ёки гуруҳнинг дастёри бўлса-чи?
— Дастёр бўлганида бойликнинг изига тушишарди. Уй бекаси келдими, гаплашдингми?
— Йўқ. Икки марта чақиртирдим. Бугун Толиповни юбордим, олиб келади.
Зоҳид ҳам, маёр ҳам калаванинг учини топмоқ учун турли тахминларни ўртага ташлашар эди.
Ҳозир, бошлари қотиб турганида сиз бориб: «Қотил санъаткор, у ўчини олди», десангиз, сира
ишонмайди. Чунки миллион сўмлик бойликка эга одам оддий қасос қурбони бўлиши
мумкинлиги кам учрайдиган ҳодиса.
Солиев Зоҳид билан хайрлашиб, ўрнидан турган чоқда телефон жиринглади. Ҳамдам Толипов
Шилимшиқ яшаган уйнинг бекаси уч кун бурун, яъни тинтувнинг эртасига жомадонларини
кўтариб кетганини, йўлда учраган қўшнисига «Чет элга кетяпман», деганини маълум қилди. Бу
хабарни эшитган маёр Солиев жойига қайтиб ўтирди-да, «нима қиламиз?» деган савол назари
билан Зоҳидга тикилди. Зоҳид бундай бўлишини кутмаган, чунки Сангинанинг хатти-ҳаракати
унда шубҳа уйғотмаган эди.
— Биздан қочадиган даражада кўп нарса биларканми? — деди Зоҳид паст овозда, худди ўзигаўзи гапиргандай.
— У қотилликдан балки бехабардир. Лекин беихтиёр ҳолда қотиллар йўлини кўрсатиб қўйиши
ҳам мумкин бўлган. Комиловни бу уйга ким жойлаштирган? Шу одамни топиш керак.
— Ўринбосар-чи? — Зоҳид шундай деб телефон гўшагини кўтариб, рақам терди. — Балки уни
ҳам...
Бошлиқ Зоҳиднинг овозини таниб, қуюқ ҳол-аҳвол сўради. Кейин худди Зоҳиднинг мақсадини
билгандай, қўшиб қўйди:
— Тожимуллаевнинг сал тоблари йўқ шекилли. Кеча телефон қилиб, узрларини айтувдилар.
Бугун ҳам кўринмадилар. Уйларидан сўраб кўрайми?
— Ҳа. Иложи бўлса, бир келиб кетсинлар, — Зоҳид шундай деб гўшакни жойига қўйди.
— Уйига бориш керак, — деди Солиев.
— Ҳозир, билайлик-чи? Ростдан тоби қочганми ё айёр касалмикин?
— Касал бўлса майли-я, у ҳам «чет элга» жўнаб қолмаганмикин?
Шу пайт телефон жиринглаб, уларнинг тусмолли суҳбатларини узди. Телефон гўшагидан
Бошлиқнинг хавотирли овози эшитилди:
— Уйда йўқ, кеча «сафарга кетдим», деб чиққан экан.
— Ҳозир етиб борамиз. — Зоҳид гўшакни жойига қўйдию Солиевга савол назари билан қаради.
Саросимага тушган Бошлиқ хонасига сиғмай, уларни кўчада бетоқат бўлиб кутарди. У саломаликни ҳам унутиб, янги хабар билан қаршилади:
— Кеча эрталаб ишга келганини фаррош кўрган экан. Унга ҳам сафарга кетяпман, дебди.
Ўринбосарнинг қабулхонасида ёши етмишларга бориб қолган озғин кампир ўтирган эди.
Солиев унинг ёнидаги бўш стулга ўтирди. Зоҳид дераза томонга ўтди.
— Тожимуллаевни соат нечаларда кўрдингиз?
— Секкиз булмағон эди. Мин убират этиб юрғон эдим. Келиб, Ани, чиқиб туринғиз, дедилар.
Чиқиб турдим.
— Менга соат етти яримда қўнғироқ қилиб, тобим йўқ, девди...
Солиев Бошлиқнинг луқмасига эътибор бермай фаррош билан суҳбатини давом эттирди:
— Кўриниши қандай эди?
— Нормалний эди.
— Бир нарсадан жаҳли чиққани сезилмадими ё шошиб турганмиди?
Кампир бироз ўйланди.
— Немножко нервничат этти. Минга «Салом, Ани», деди, и всё. А то, яхши сурашар эди.
Здровямни, семямни сурар эди.
— Ичкарида нима қилди? Масалан, темир жавонни очиб-ёпгани сизга эшитилмадими?
— Йўқ, ҳич нарса ишитмадим. Нў, чиғиб кетғонларидан сунгра қарасам, сейфда клучлари
турибди. Мин удивлятся эттим. Клучни олиб, устолларига спрятат эттим.
— Қаерга, кўрсатинг.2
Кампир туриб, ёзув устолига айланиб ўтиб, пастдаги тортмага қўл юбормоқчи бўлганида, маёр
уни тўхтатди:
— Ани, бўлди, қўл урманг. Тожимуллаев қайси шаҳарга кетаётганини айтмадими?
— Вроде Бухара деди.
Маёр Солиев Зоҳидга савол назари билан қаради. Зоҳид унинг нима демоқчи бўлганини
англаб, Бошлиққа имлаб қўйиб, қабулхонага чиқди-да:
— Телефонингиздан фойдалансам майлими? — деб сўради.
Саросимаси босилмаган Бошлиққа бу илтимос улуғ бир лутф бўлиб туюлиб, хона эшигини очиб,
бироз таъзим қилган ҳолда «марҳамат», деди. Зоҳид, эшик оҳистагина ёпилгач, телефон
гўшагини кўтарди. Аввал экспертиза хизматини чақирди. Кейин Ҳамдам Толиповни топди-да,
аеропортга бориб, Тожимуллаевнинг қай томонга учганини аниқлашни топширди.
Ўринбосарнинг хонасига қайтганида Солиев фаррошни ҳамон саволга тутарди:
— Тожимуллаев қанақа машинада келди, кўрмадингизми?
— Вроде таксида келди, — фаррош шундай деб, «адашмадимми?» дегандай бошлиғига қараб
қўйди.
— Хизмат машинасини қисқартирганмиз. Таксида келган бўлиши мумкин, — деди бошлиқ,
аниқлик киритиб.
Солиев кампирни бошқа саволга тутмади. Унга ижозат ҳам бермади. Экспертлар етиб
келишгач, кампир билан бошлиқнинг гувоҳлигида темир жавон очилди. Устолнинг тортмалари
тинтиб кўрилди. Бирон-бир ашёвий далил топилмагач, Тожимуллаевнинг уйига йўл олишди.
Данғиллама қилиб солинган иморат ичи қашшоқ кўринишда эди. Паркет поллардаги,
деворлардаги изларга қараб, узоқ вақт гилам тўшалган, осилган эканини пайқаш қийин
эмасди. Деворни энлаб турган хориж жавонининг токчалари ҳам ғарибгина кўринишда. Гарчи
чанг-чунг артилган бўлса-да, бу токчаларда нималар турганини аниқлаш эксперт учун чўт
эмасди. Солиевни ҳозир бу нарсалар қизиқтирмас эди. Шу сабабли уларни ишга солмади.
Тожимуллаевнинг хотини аввалига ўзини гўлликка солди. «Қайдам, билмайман, қаёққа
кетаётганларини менга айтмадилар», деди. Зоҳид Тожимуллаев хавфли ўйинга аралашиб
қолганини, ҳаёти хавф остида эканини айтгач, йиғламсираб туриб:
— Бухородалар, — деди. — Бугун телефон қилдилар. Хавотир олма, дедилар.
— Қаерда туришлари маълумми?
— Ҳа, холаваччалариникида.
— Манзилини айтинг.
Зоҳид аёл айтган манзилни тез-тез ёзиб олди-да, телефон турган хонага ўтди. Ярим соат
ўтмай, телефон жиринглаб, Тожимуллаев топилгани маълум қилингач, улар идорага қайтишди.
— Тез топилганига ҳайрон бўляпман, — деди Зоҳид, йўлда бора туриб.
— Тожимуллаев соддамуғамбирга ўхшайди. У ишдан ишкал чиқишидан қўрқмаган. Уни
чўчитишган бўлишлари мумкин.
— Ким, Комиловни ўлдирганларми?
— Балки.
— Унинг қотилликка аралашганига ишонгим келмайди.
— Бевосита аралашмагандир. Лекин у бизга Комилов яшаган уйни кўрсатиб бериб нодонлик
қилди. Ҳар ҳолда у биздан қочмаган. Қидириб, топиб, қўлга олишимизни ўзи истаган. Биздан
қочганда фаррошга «Бухорога кетяпман», демас эди.
— Ўзининг соясидан ҳам чўчийдиган одамга ўхшайди. Биринчи келишидаёқ тўрвахалтасини
шайлаб олган экан.
— Шунақа одамларни жиним суймайди. Сичқонга ўхшаб яшашнинг нима қизиғи бор. Сичқонни
ҳеч кузатганмисан? Нонни бир чўқилайди, ўн марта атрофига қараб олади. Бир қоп буғдойни
ташиб кетади индамасанг. Ҳолбуки унга бир челаги ҳам етиб ортади. Лекин у ташийверади,
ташийверади. Охири қопда бир дона буғдой қолганида қопқонга тушади. Энди тасаввур қилиб3
кўр: бир қопда миллион дон борми? Демак, миллион марта қопқонга тушишдан қўрқиб яшаган.
Тожимуллаевинг ҳам шунақа. Ўғри бўл, мард бўл-да! Худо юракдан бермаган экан, тинчгина,
озига шукр қилиб, маошингга яшайвермайсанми?
— Юрак-ку, йўқ, аммо кўз оч-да.
— Одамнинг кўзи тупроқ билан тўяди. Унгача «бер, бер», деяверади. Маҳмадона
файласуфларинг жиноят ҳақида гапирса, «сиёсий-ижтимоий илдизлар» деб мияни ачитади.
Ҳеч қанақа илдиз йўқ. Ҳамма бало кўзда. Назар тўқ бўлса, ҳасад ҳам, иғво ҳам, таъқиб ҳам
бўлмайди. Кеча маҳалламизда бир чол гапириб қолди: кўз зиноси ҳам бўларкан.
— Бу нима дегани экан?
Солиев «ростдан билмайсанми?» деган маънода ажабланиб қараб қўйди.
— Зино — бузуқликми, ҳаром йўл билан тўшакка ётишми? Агар бир покиза аёлга шундай ёмон
фикр билан қараб қўйсанг, кўз зиноси бўларкан. Бунинг гуноҳи ҳаром тўшакда ётганнинг
гуноҳидан кам бўлмас экан.
Зоҳид бу гапни эшитиб, кулимсираб қўйди:
— Кўчада кўзимизни юмиб юрарканмиз-да энди?
— Тожимуллаев билан таксопаркдагиларнинг хизмати бир, — деди Солиев, унинг ҳазилига
эътибор бермай. — Улар кимгадир холис хизмат қилишган. Таксопаркдан машина сўрашган,
улар йўқ, дея олишмаган. Тожимуллаев эса «ишлаяпти», деб расмийлаштириб қўйган. Ҳозир
биров билан бировнинг иши йўқ. Комилов қамоқдан чиққан маҳалларда бу масалага қаттиқ
туриларди. Ўғрими, чайқовчими, бир идорага илиниб оларди. Энди Тожимуллаевинг икки тиғ
орасида типирчилаб қолди. Бир биқинига биз тираб турибмиз, иккинчисига улар. Комилов
яшаган уйни кўрсатгани учун улар Тожимуллаевни сиқувга олишган бўлса, у бечоранинг юраги
чиқиб кетган.
— Уларнинг ўрнида мен бўлганимда Тожимуллаевга туҳмат қилардим. Комиловнинг қон теккан
кийимини уйига ташлаб қўярдим.
— Бунақа ашулалар эскириб қолган. Ўқиб юрганингда бир гап айтганман, эсингдами? —
Солиев эслаб кўрсин, деган мақсадда сукут сақлади.
— Сиз менга кўп гапларни айтгансиз.
Солиев мийиғида кулди:
— Қайси бири эсингда?
— Дарахт кўчада ўсгани билан илдизи кўркам иморатларнинг тагига қараб кетган бўлади,
девдингиз. Ўзингизнинг эсингиздами бу гап?
Солиев пича ўйланиб, бу савол қопқонидан ҳазил билан қутулмоқчи бўлди:
— Бунақа ақлли гапларни кўп айтганман. Мен ҳозир сендан бошқа нарсани сўрамоқчи эдим:
сенлар олий маълумот оламан, деб беш йил китоб титасанлар. Китобларда ўтган гаплар
ёзилади. Жиноятчи китобга тушган йўлдан юрмайди сира. Бу йўлда тез фош бўлишини билади.
У биздан олдинроқда юради. Бизнинг ақлимиз ҳам, техникамиз ҳам уларнинг изидан боради.
Уста шахматчи рақибининг ҳеч бўлмаса уч-тўрт юришини олдиндан билиб туради. Сенга
ўхшаганлар тамом бўлган ўйинни ўрганиб юраверасанлар.
— Уста шахматчилар илгариги ўйинларнинг юришларидан ҳам фойдаланишади. Одам эски
ашулани ҳам баъзан соғиниб қолади.
— Ҳарҳолда бизнинг соҳада эски ашуладан қўрқиш керак. Ўтган ўйиндаги юришдан
фойдаланиб, сира кутилмаган, мотга олиб борадиган зарбага учрайсан. Чунки сен
рақибингнинг усулини ёд олгансан. У буни билади. Сен «ҳа, ўзимиз билган юришда», деб
хотиржам бўласан. Шунда у бир зарб берадики, ўнгланиб ололмайсан.
Улар йўл-йўлакай ўзларича фалсафа сўқиб боришарди. Солиев бир жиҳатдан ҳақ эди. Ғаним
томон беш-олти йил китоб титмаган. Шунинг учун бўлса керак, эркин фикрлайди, эркин юриш
қилади, кутилмаган зарба беради. Солиевларни қийнайдиган яна бир томони бор: ҳар қандай
полвон курашга тушганда аввало ўз кучига ишонади. Аммо уни «ҳа баракалла», дегувчи4
рағбатчиси, ҳомийси ҳам бўлади. Солиевларнинг ҳомийлари, шубҳасиз, шинам хоналарда
ўтиришади, уларни алқашади, нишонлар, мукофотлар беришади, бироқ, зимдан рақиб томонга
ҳам хизмат қилишади. Улардан қўрқишадими ё улушларини олиб туришадими, ҳарҳолда
Солиевларнинг нозик томонларини уларга билдириб қўйишади. Солиевга бу яхши маълум. Шу
боис бирон жиноят изига тушганида дарахтнинг илдизи қайси иморат остида экан, деб
ўйлайди. Неча марта илдизни топди, аммо қирқа олмади — йўл қўйишмади. «Сен дарахт
кесувчисан, илдиз кемирувчи эмассан», дейишади. Зоҳид бу ўйинларни зоҳиран билади.
Эшитган, лекин бу савдолар ҳали бошига тушмаган. У илдизга етиб боришига, болта уришига
ишонади. Ноумид — шайтон, ёш кўнгил шу умид билан яшайверсин. Ёшлик — асли умид деб
аталган, афсуски, қумдан ясалган бир иморат. Уни шамол осонгина тўзитади, ёмғир ювиб
кетади...
Бухородаги қариндошлариникида коняк ичиб ўтирган Тожимуллаев уч соат деганда ўзини
катта шаҳарнинг жиноят қидирув бўлимида кўрди. Қариндошлариникига милисалар кириб
келишганида «хайрият» деб қўйди. Айни чоқда, юрагига ғулғула тушиб, ғойибдан «енди тамом
бўлдинг», деган овоз эшитгандай бўлди. Туғилган одам қачондир ўлишини билгандек, у бир
кунмас-бир кун қамалиши аниқлигини биларди. У фақат бир нарсадан — не азоблар билан,
мисқоллаб тўплаган бойлигининг бир кечада учиб кетишидангина чўчирди. Бойлигини балки
бошқалар ҳаром дер. Аммо у учун ҳар бир тийин ҳалол, меҳнати билан топган. Ахир шу йиллар
ичи у нечта бошлиқ кўрди? Ҳаммасининг томоғи тешик эди. Еб тўймасди. Чўнтагини
қаппайтириб, яна юқори амалларга кўтарилиб кетаверарди. У эса меҳрибон энагадай
тиржайиб, жойида қолаверарди. Бошлиқ изидан келганига «бу зўр одам, эҳтиёт қилинг», деб
кетарди. Лекин бирон одам «менинг ўрнимга бошлиқ бўлиб қолсин», демасди. Номи
«ўринбосар», бироқ, ўрнини боса олмади, эга бўла олмади.
Курортдаги айшини узиб, уйига қайтиши билан бойликларини яширишга киришди. У ҳали нима
гап бўлганини билмас эди. Бошлиғи билан гаплашишга ҳам улгурмади. Аммо кўнгли сезди. Бир
бало бўлмаса уни чақиртиришмас эди. Уйни-ку, амаллади. Назарида, орқасидан кимдир
кузатиб тургандай бўлаверди. Охири журъат этди. Ўз кўнглида тулкилик қилди. «Озгина
ақча»ни шу шаҳарнинг ўзига, ишончли ерга қўйди-ю, Бухорога учди. Агар гумон қилишса
бойликни Бухородан қидираверишади. Уйида биров дахл қиладиган нарса йўқ ҳисоб. Уй
хотинининг номида, машина қайнонасининг... ҳаммасига ишонч қоғози бор. Баъзан кал
пешонасини силаб ўйлаб қолади, ўйлай-ўйлай, дунёнинг ўзи омонат бўлганидан кейин топган
мол-мулк боқий қолармиди, деган қарорга келиб, ўзига таскин беради. Мисқоллаб йиғибтерганларининг бировлар номига зикр этилиши унга ҳам алам қилади, ҳам қўрқади. Айниқса
машинадан. Қайнонаси анчадан бери ана кетди, мана кетди, бўлиб ётибди. Кампирнинг
пешонасида биргина ўғил. Агар кампир омонатини топширса, ўғил, яъни унинг қайин иниси
меросхўр сифатида машинага эга чиқиши ҳеч гапмас. Тожимуллаев унинг суллоҳ кўзларини
ёқтирмайди. Ёқтирмаслигини хотинидан яширмайди. Шу туфайли эр-хотин кўп сан-манга
боришган. Тожимуллаев ҳаммасидан ҳам қайнисининг овқат ейишига тоқат қилолмайди.
«Уканг булдозерга ўхшаб бирпасда лаганни текислаб ташлайди», деб минғиллайди. Ўзи
бувисининг «кўп овқат есанг, ичагинг ёрилиб кетади», деган гапига ишониб, камовқат бўлган.
Бувиси қизғанганидан эмас, йўқчиликдан шу гапни тўқиб чиқарган эди. Мўл-кўлчилик
дамларига етиб келганида, шубҳасиз, «мен ҳазиллашган эдим», деб гапини қайтариб
олармиди... Начора, бувиси кўп овқат ичакни ёриб юборажагига ишонтириб кетди.
Тожимуллаев эса беқиёс бахил бўлиб қолди. Ўғлини уйлантиргач, келиннинг овқат ейишини
кўриб, юраги зил кетди. «Ўзи чигирткадек бўлса ҳам бало экан», деб қўйди. Аксига олиб, келин
тансиқ меваларга боши қоронғи бўлсами?! Тожимуллаевнинг назарида бутун дунё қоронғу
бўлиб кетди. Назарида келини кўзи ёригунга қадар бор мол-мулкини еб битирадигандай эди.5
Бувиси «кўп овқат ичакни ёради», деганида балки ҳаромдан топилган овқатни назарда
тутгандир? Тожимуллаев икки йигит ўртасида самолётга чиқиб ўтиргач, бирдан шуни ўйлади.
Самолётнинг думалоқ деразаси ёнидан жой олгач, йигитлардан бири унинг ўнг қўлини ўриндиқ
суянчиғига кишанлаб қўйди. Кишан зулфининг «ширқ» этиши жонини олгандай бўлди. Хаёли
тўзиб кетди. Ҳозиргина баён этилган гаплар ана шундан кейин хотирасидан ўтди.
Маёр Солиев уни сичқонга ўхшатди. Бу ҳам тўғри. Аммо кейинги кунлардаги иши тулкининг
қилиғини эслатарди. Тулки ўлжасини яшириб, устига қумалоғини ташлаб қўяркан. Бошқа
ҳайвонлар ҳид олиб келиб, қумалоқни кўриб қайтиб кетавераркан. Тожимуллаев-ку, тулкидир,
аммо бойлик қидирилгудай бўлса, излайдиганлар нодон ҳайвондай изларига қайтишмас?
Тожимуллаев бу изловчиларни чалғитиш учун хаёлидаги гапини пухта қилиб олган эди. У
Зоҳид билан суҳбат қуришни мўлжаллаган эди. «Ёш йигитни кўндириш осонроқ», деб ўйловди.
Солиевга дуч келдию иш пачавалигини англади.
«— Нимага қочдингиз?
— Мени ўғирламоқчи бўлишди.
— Ким?
— Мафия бўлса керак.
— Қанақа мафия?
— Буни сизлар билсангиз керак?»
Назарида суҳбат шу тарзда бошланиши лозим эди. Бироқ ўзини маёр Солиев деб таништирган
одам, индамай, унга қаттиқ тикилиб ўтираверди. «Гипнозчими, нима бало?» деб ўйлади
Тожимуллаев. Сўнг авраб ташламасин, деган ташвишда ўйлаб қўйган гапларини айта бошлади:
— Бу укамиз ҳеч қаёққа кетманг, девдилар. Лекин мен қўрқдим. Қўрқитишди. Ўлдириб кетамиз,
дейишди.
Солиев индамади. «Ким, деб сўраса ўладими», деб ўйлади Тожимуллаев.
— Телефон қилишди. Уйимга хат ташлаб кетишди.
У шундай деб ён чўнтагидан тўрт букланган қоғоз чиқарди. Катак дафтарнинг бир варағига
калла суягининг сурати чизилган эди.
Солиев қоғозни олиб бир назар ташлади-да, Зоҳидга узатди:
— Экспертизага, — деди буйруқ оҳангида.
— Қўлқопда чизган бўлиши мумкин, — деди Тожимуллаев.
У прокуратура терговчиси билан жиноят қидирув бўлимининг инспектори орасидаги фарқни
билмас эди. Шу сабабли маёрни шу идоранинг улуғларидан деб билиб, унга умид кўзи билан
қаради. Унинг бу кўз қараши шу тобда пичоқ қайраётган қассобга қараб турган қўзичоқни
эслатарди. Қўзичоқнинг бундай қараши, мунгли маъраши қассобни йўлдан қайтаролмагани
каби, жиноятчининг бундай мўлтираши Солиевни чалғита олмас эди. У Тожимуллаевдан
қаҳрли нигоҳини узмаган ҳолда яна бир оз жим ўтирди. Сўнг, Тожимуллаев ўзи кутмаган
саволни эшитди:
— Комиловни ишга ким жойлаштирган?
Тожимуллаев гангиб қолди. Чунки у «Сизни ким қўрқитган бўлиши мумкин» деган саволга
жавоб тайёрлаб ўтирган эди.
— Билмадим... аниқроғи... бу укамизга айтганман. Олдинги бошлиқ... аризага сархат ёзиб
берганлар...
— Қамалиб чиққан болани ким ишга киритяпти, деб қизиқмаганмисиз?
— Энди... биз кичкина одаммиз.
— Сиз айбингизни биласизми?
— Айбимми? Ишга расмийлаштириб қўйганимми?.. Вақтида бўшатмадим...
— Йўқ, сиз Комиловни охирги марта кўрган одамсиз. Унинг ўлимида сизни ҳам айблашимиз
мумкин.
Қўзичоқ ерга йиқилиб, оёқлари боғланди. Бўғзига пичоқ тортилиши аниқ бўлиб қолди. Маъсум6
қараш фойда бермади. У энди типирчилаб, арқонга чап бермай, қутулиб, қочиш пайига тушди.
— Мен... Мен... нима деяпсиз? Мен... йўқ эдим-ку?..
— Самолётда тўрт соатли йўл, — деди Солиев совуқ оҳангда.
— Келиб-кетиш ҳам шарт эмас. Бу ёқда шериклар бор-ку? — деди Зоҳид, гўё унга эътироз
билдиргандай.
— Худо... Худо хайрингларни берсин. Ўғри денг, порахўр денг, лекин бунақа деманг. Худодан
қўрқаман.
— Худодан қўрққан одам бировнинг ҳақини ейдими?
— Гуноҳкор бандамиз... адашамиз... тирикчилик...
— Шерикларингиз?
— Жон ака, мени қийнаманг, — Тожимуллаев шундай деб йиғламсиради. — Отсангиз отинг,
лекин менга бунақа айб қўйманг.
— Комиловни ким ишга жойлаган?
— Билмайман.
— У тез-тез келиб турармиди?
— Йўқ. Ўн йилча кўринмади.
— Қаерда экан?
— Сўраганимда, Сибирда эдим, девди.
— У ердан нима олиб келди?
— Мен битта телпак билан...
— Қум-чи?
— Қанақа қум?
— Тилла қум.
— Сибирда қум нима қилади?
— Тўғрисини айтасизми?
— Ёлғон гапирсам, тил тортмай ўлай.
— Сизга қасам таъсир қилмайди. Тилла қумни нима қилдингиз, тўғрисини айтинг.
Сейфингизнинг калити фақат ўзингизда турадими?
— Ҳа.
— Қани? — Солиев шундай деб қўл узатди.
— Йўқотиб қўйибман.
Солиев устол тортмасидан калит олиб кўрсатди:
— Шуми?
— Ҳа.
— Сейфни очиб текширдик. Экспертиза тилла қум доналарини топди. Бунга нима дейсиз?
— Йўқ... билмайман... мен ундан битта телпак...
— Ўрнингиздан туринг. Сизга рухсат. Уйингизга бораверинг. Керак бўлсангиз чақирамиз.
Жон талвасасидаги қўзичоқ бўғзига пичоқ тортилмай, оёқлари арқон ҳукмидан озод этилгач,
ажабланган ҳолда, бир неча нафас қимир этмай ётади. Сўнг ирғиб туриб, нари қочади.
Тожимуллаев қўзичоқ эмас, дарров турмайди, қочмайди. Ўша қўзичоқ нигоҳи билан қараб
ўтираверади.
— Сизга рухсат деяпман, кетаверинг.
— Уйгами?
— Хоҳласангиз, уйингизга боринг, хоҳласангиз, ишингизга.
Тожимуллаев бу гапга ишонқирамай ўрнидан турди. Остонага етганида «тўхтанг, қайтинг»,
деган зардали буйруқ кутди. Даҳлизда юриб бораётганида ҳам, зиналарни бир-бир босиб
учинчи қаватдан тушаётганида ҳам, ҳатто кўчага чиққанида ҳам орқадан биров келиб елкасини
ушлашини, «қайтинг», дейишини кутди. У ўзича режалар тузганида бунақа савол-жавобни,
муомалани, хотимани кутмаган эди. Милисалар ҳақидаги киноларда бунга ўхшаш воқеани сира7
кўрмаган эди. Қамаб қўйишларига, сўроқ пайтида ҳатто уриб-тепишларига ишончи комил эди,
аммо бундай осон қутуламан, деб ўйламовди. Ишқилиб охири бахайр бўлсин...
Тожимуллаев чиқиб кетиши билан Зоҳид маёрга ажабланиб қаради. Боятдан бери қаҳр
ниқобида ўтирган Солиев кулимсиради.
— Орқасидан одам қўямиз. Агар чиндан ҳам қўрқитишган бўлса, бугун-ерта уни йўқотишади.
Назаримда, ўзининг баҳосини сал оширворган. Анави расм ҳам ўзининг ижоди бўлиши керак.
Сездингми, у кириб келганида хотиржам эди. Чунки биз у чизган чизиқдан бораётувдик. Мен
чизиқларини чалкаштириб юбордим. Буни бир-икки кун кузатиб ўз ҳолига қўй.
шуғулланаверсин. Бизга Сангина керак.
— Изини қуритишган бўлса-чи?
Солиев бармоқлари билан столни чертиб қўйди.
— Бўлиши мумкин. Эртага Сангинанинг, индинга иккита номаълум кавказликнинг ўлигини
топишимиз ҳам мумкин.
— У ҳолда бу аниқ бир тўданинг иши бўлиб чиқади.
— Менинг бошимни шу нарса қотиряпти. Бу битта тўда ичидаги гапми ё тўдалар орасидаги
фитнанинг бошланишими? Битта тўда ичида бўлса бойликни топмай қўйишмасди.
— Бошқа гуноҳи учун жазолашган бўлишса-чи?
— Бунақа намойишкорона осиб қўйишларига ҳайронман.
— Унда тўдалар орасидаги фитнами?
— Фитнанинг бошланишига пича фурсат бор, назаримда. Тўдалар ҳозир биздан оз бўлса-да,
чўчишади. Ҳали ҳамма кавакларга кириб улгуришгани йўқ. Биздан қўрқмай қўйишгач, бирбирлари билан олишишни бошлашади. Ҳозирча, ораларида пинҳона адоват бор. Ошкора уруш
яқин орада бошланмаса керак. Ҳозир бошланса, бизга осонроқ бўларди, пайини қирқардик.
Эрта-индин қўлимиз калталик қилади. Киссавурларни эпласак ҳам катта гап бўлиб қолади.
— Ваҳимачи бўлиб боряпсиз, ака, — деди Зоҳид кулимсираб.
Маёр бош чайқаб, бир оз сукут қилди.
— Ўлмасак кўрармиз. Катта-кичик идора раҳбарларининг жилови шуларнинг қўлига ўтади. Ана
ўшанда томошаларини кўраверасан.
Зоҳид Шарипов шом қоронғисида уйига қайтди. Тўққиз қаватли бетон уйнинг иккинчи йўлаги
оғзида хотинини кўриб, ажабланди.
— Фотима? Нима қилиб турибсан?
— Вой, қаёқларда юрасиз-а, — Фотима шундай деб эрини қучоқлади-да, йиғлаб юборди. У
қалт-қалт титрарди. Зоҳиднинг юраги ғашланиб, унинг елкасидан маҳкам ушлади:
— Нима бўлди? Абдувоҳид қани?
— Воҳиджон қўшниларникида, сизни кутавериб совқотиб кетдик.
— Нима бўлди?
— Уйга келсак... даҳлизда иккита киши ётибди. Юрагим чиқиб кетди.
Хотинининг «иккита киши ётибди», дейиши Зоҳидга дафъатан маёрнинг «индинга иккита
кавказликнинг ўлигини топишимиз мумкин» деган гапини ёдига солди.
— Қанақа киши? — деди у шошилиб, — кавказликларми?
— Қаёқдан билай, қўл-оёқлари боғлаб ташланган, башарасига қарабманми, юрагим ёрилиб,
қочиб чиққанимни биламан.
Зоҳид хотинини четга суриб юбормоқчи эди, Фотима уни маҳкам ушлади:
— Йўқ, кирмайсиз, қўрқаман, — деди йиғидан тўхтамай.
Зоҳид унга «кўчада дийдираб тураверамизми?» дегандай қаради-да, йўлка сари қадам қўйди.
Хотини уни орқага тортди.
— Сен Абдувоҳиднинг олдига кир. Мен телефон қиламан. — Зоҳид шундай деб биринчи8
қаватдаги қўшнисиникига кирди. Маёр Солиев ҳали уйига кетмаган экан. Зоҳиднинг гапини
эшитиб, қисқагина буйруқ берди:
— Ичкари кирма. Иккита одам — ўша кавказликлар бўлиши мумкин.
Солиев ит етаклаган милиса йигит, суратчи, экспертларни бошлаб келгунича орадан ярим соат
вақт ўтди. Бу вақт ичида Зоҳид хаёлан турли-туман боши берк кўчаларга кириб чиқди. «Агар
улар Комиловни ўлдирган кавказликлар бўлса, меникига нима учун ташлашади. Уларни
ўлдириб ташлашганми ё тирикми?»
Маёр Солиев Зоҳиддан уйнинг калитини олди-ю, тўққизинчи қаватга чиққач, ён қўшниларни
чақириб, эшикни очди. Даҳлизда қўл-оёқлари чандиб боғланган, оғзига елимли тасма
ёпиштирилган, ёши ўттизлардан ошган икки одам ётарди. Остонада турган Зоҳид уларни бир
қарашда таниди: ҳамқишлоқлари. Янада аниқ айтилса, ўша машъум кечада муштлашиб,
акасини ўлдириб қўйган йигитлар. Зоҳид остона ҳатламоқчи эди, Солиев уни тўхтатди:
— Сен кирмай тур.
— Буларни танийман.
— Танисанг ҳам кирмай тур. — Солиев шундай деб энгашди-да, йигитларнинг бош томонидан
бир варақ қоғоз олиб, ўқиди: — «Эркак бўлсанг — қасос ол!» Бу хат сенга аталган шекилли?
Зоҳид воқеага тушунгандай бўлиб, икки қадам тисланди. Милиса ичкари кириб, итига ис
олдирди. Ит лифтга қадар келди, сўнг думини ликиллатиб тураверди. Бармоқ изларини олиш
ҳам самара бермади. Солиев шундай бўлишини олдиндан билса ҳам расмиятчилик учун уларни
бошлаб келган эди. У Зоҳиднинг уйида Комиловни ўлдирганларнинг мурдаси ётибди, деб
қаттиқ ишонган, шогирди бир балога гирифтор бўлмаслиги учун эҳтиёт чораларини кўриб
қўйган эди.
Солиев бошлаб келган мутахассислар қайтиб, қўшнилар ҳам уйларига чиқиб кетишгач, Зоҳид
ичкарига кирди. Меҳмонхонада ўтирган акасининг қотиллари уни кўриб беихтиёр ўринларидан
туришди. Ўша воқеадан кейин Зоҳид уларни кўча-кўйда учратиб қолса ҳам саломлашмас эди.
Ҳа, унинг кўнглида қасос умиди бор эди. Аммо қотилларни ўлдириш хаёлига ҳам келмасди.
Ундаги қасос ўти ҳақиқат учун жон олиб, жон беришга ундарди.
— Зоҳид, биз тавба қилганмиз. Ота-онанг бизни кечиришган... — деди қадди тикроқ йигит.
— Сизларни ким олиб келди? — деб сўради Зоҳид, унинг гапига эътибор бермай.
— Танимаймиз. Мен ишда эдим. Иккита йигит борди. Гап бор, деб кўчага олиб чиқишди. Кейин
қорнимга бир муштлаб, мошинага тиқишди. Эшмўминни уйидан чақириб чиқишибди.
— Кўриниши қанақа?
— Биттаси жингалаксоч, биттаси маллароқ.
— Машиналари қанақа?
— Оқ «Жигули».
— Сизлар кетаверинглар.
— Шу пайтда қаёққа борамиз? Автобуслар ётиб қолган.
— Хоҳласангиз, меҳмонхонага боринг, хоҳласангиз, бозорга бориб ётинг, — деди Зоҳид қуруқ
оҳангда. У автобус йўқлигидан эмас, кўчага чиқишга қўрқиб баҳона қилаётганларини сезди. Бу
йигитлар ярим кечада ҳам қишлоқларига бора олишлари мумкин эди. Йигитлар Зоҳиднинг гапи
қатъий эканини фаҳмлаб, бир-бирларига қараб олдилар-да, бараварига ўринларидан турдилар.
— Мен гуноҳларингдан кечмаганман. Ўлгунимча ҳам кечмайман. Аммо сизлардан қасос
олмайман. Номардлардан қасос олиб, паст кетмайман, хотиржам яшайверинг. Агар у дунё
деганлари рост бўлса, акам билан учрашганда гапирасизлар гапларингизни.
Йигитлар бошларини хам қилиб чиқиб кетишди.
— Нима учун ҳайдадинг уларни? — деди Солиев. — Балки сўрайдиган гапларим бордир?
— Нимани сўрайсиз? Билганларини айтишди. Улар акамни ўлдиришган. Биттаси қамалди.
Учтаси қутулиб кетди. Кимдир менга яхшилик қилмоқчи ёки «биз билан ўйнашма», деб
огоҳлантирмоқчи. Агар эртага уларнинг ўлиги топилса, кўпчилик мендан гумонсирайди.9
Солиев бармоқлари билан стол устини чертиб, индамай ўтирган ҳолда Зоҳиднинг сўзларини
тинглар эди. Зоҳид воқеани тўғри талқин қилиб, тўғри хулоса чиқараётганди.
— Сиз бошқачароқ фикрдасиз шекилли? — деди Зоҳид бир оз қўполроқ оҳангда.
Солиев бу оҳангдан оғринган бўлса-да, сир бой бермади. Устол устини чертишни бас қилмай,
индамай ўтираверди. Зоҳид шу тобда «бу одам нима учун бундай ўтирибди», деб фикрлашга
қодир эмас, асаблари тушовини узиб, унга бўйсунмай қўйган эди. У тирсагини устолга тираб,
бошини чангаллади, сўнг устолни муштлади. Солиев шундан кейингина тилга кирди:
— Ана энди ўзингга келдинг, — деди хотиржам оҳангда. — Шунақа пайтларда ёрилиб туриш
ҳам керак. Уч марта чуқур нафас ол. Бармоқларингга тикилиб тур. Ҳеч нимани ўйлама. Ўйлама.
Уйда ўзинг ёлғизсан. Ҳеч ким йўқ... Ҳеч ким келгани ҳам йўқ...
— Қўйсангиз-чи, Мақсуд ака, — деди Зоҳид ўрнидан туриб.
— Ўзингни бос. Бунақа пайтда муштни эмас, каллани ишлатиш керак. Хўш, энди ўйла: бунақа
воқеа аввал ҳам бўлганми? Йўқ. Аввал сен кичкина бир бўлимда инспектор эдинг. Энди
прокуратурада терговчисан. Аввал майда балиқларни овлардинг. Энди катталарига қармоқ
ташлаяпсан. Биринчи ишингни тузукроқ бошлашга ҳам улгурмадинг. Иккинчи ишинг кимгадир
ёқмаяпти. Менга бундай қилиқ қилишмайди. Чунки феълимни билишади. Мени бошқачароқ
тарзда огоҳлантиришади ёки қўрқитишади. Комиловнинг ишини чуқурлаштириш керакмас.
Англадингми? Биз очиқ ишлаяпмиз, бошқа иложимиз ҳам йўқ. Улар кўринмас одамга
айланишган. Биз улар билан пойгага чиққанмиз. Маррага биз аввал етиб борсак, ниқобни
йиртамиз. Ҳақиқатни очамиз. Улар етиб олса, зирҳдан ниқоб ясаб, йўлимизни тўсишади. Ҳозир
улар олдинроқда кетишяпти. Улар ҳамма нарсани билишади. Ҳатто сенинг оилавий сиринггача
уларга маълум. Нима дейсан?
— Нима дердим? — Зоҳид ўйлагани билан тайинли жавоб топа олмади. — Кўзимни чирт юмиб,
маррага қараб югуравераман...

Ҳосилбойвачча ўтирган ерида қўл узатиб, Зелихон билан кўришди. Зелихон унинг бу қилиғидан
ранжиса-да, сир бой бермади, таклифни кутмаёқ, юмшоқ курсига ўтирди.
— Лақабим Академик, эшитганмисиз? — деди Ҳосилбойваччага тикилиб. Ўзига бино қўйган
йигит кўпни кўрган бу чеченнинг чақчайиб турган ўткир нигоҳига дош беролмади. Бармоғидаги
узукни ўйнаб туриб:
— Ҳозир ерни тепсанг, дарахтдан академик ёғилади, — деди.
— Мен ер тепса ёғиладиган хилиданмасман, биродар. Агар кимлигимни билмоқчи бўлсанг,
Хонгирейдан сўра.
Бу гапни эшитиб, Ҳосилбойвачча Зелихонга бир қараб олди. Бу олам одамларини зир титратиб
турувчилардан бири бўлмиш Хонгирей учун Ҳосилбойвачча деганлари чивиндай гап.
Ҳосилбойвачча буни билади. Шу сабабли қарашида безовталик сезилди. Бироқ ботиний
хавотирни сиртига чиқармади.
— Менда нима ишингиз бор? Агар ёрдам сўрамоқчи бўлсангиз, олдиндан айтиб қўяй: ўғрилар
билан борди-келдимиз йўқ.
— Мен бировлардан ёрдам сўрайдиган одам эмасман. Кези келганда мендан ёрдам сўрашади,
— Зелихон кибор йигитнинг попуги сал пасайганини фаҳмлаб, сенсирашга ўтган эди. —
Одамларинг Фарғонада юрган экан. Турклар билан пачакилашишибди.
— Пачакилашишса сизга нима? У ерлар менинг чекимга тушган. Келгиндилар иззатини билиши
керак.
— Мен ҳам келгиндиман. Бир бурда нонингни тортиб олгани келган эмасман. Худо насиб этса,0
ҳаммамиз юртимизга кетамиз. Сен нонингни бошқа келгиндилардан эҳтиёт қил. Туркларга
тегма.
— Хонгирей бошқаларнинг ишига аралашмас эди. Сенга ҳам ўргатмаган экан-да, а?
— Ука, омадингни берсин, қўл узатсанг осмондан юлдузларни териб оласан. Мен ҳам ризқимни
териб ейман. Турклар ҳам оч қолмас. Аммо қоннинг иси келиб турибди, гуноҳга ботма.
Одамларингни чақириб ол. У ерлар ўзингга буюради, лекин ҳозирча тегмай тур. Кўнглим ёмон
нарсани сезмаса, олдингга келмас эдим.
— Турклар бизни ўлдиришадими?
— Йўқ. Жанжални сенлар бошлайсанлар, қон тўкишга бошқалар тайёр туришибди. Улар
қонларингни ичиб, ғойиб бўлишади. Балога сенлар қоласанлар.
— Ким улар?
— Вақти келганда билиб оласан.
— Шунақами?.. Мен чеченлар мард бўлади, деб эшитардим. Қуёнюраклари ҳам бўларкан-да, —
деди Ҳосилбойвачча ижирғаниб.
Зелихон кўзидан учқун чақнади.
— Чеченларга тил теккизма! Сен мен билан гаплашяпсан. Агар мен сенга қараб туриб,
«ўзбеклар латтачайнар экан», десам ёқаманми?
— Окахон, мен сизни одам деб гаплашишга рози бўлдим. Ҳамма нарсанинг чегараси бор.
Хонгирейга танишман, деб ўзингиздан кетманг.
Зелихон Хонгирей таниш эмас, шогирди эканини айтмоқчи эди-ю, ҳамма сирни ошкор этиш
шарт эмас, деган қарорга келиб, тилини тийди. У Ҳосилбойваччага айтадиганини айтиб бўлган,
энди туриб чиқиб кетиши ҳам мумкин эди. Зелихон шаҳардаги катталарнинг бири
Ҳосилбойвачча эканини дастлаб эшитганида уни дадил, чўрткесар йигитдир, деб ўйловди. Бир
неча дақиқа бурун бармоқларига тилла узуклар таққан, ўзига зеб берган кибор йигитни кўргач,
ҳафсаласи пир бўлди. У мард одамларни ёқтирарди. Рўпарадаги йигит шер эмас, тулки эканини
фаҳмлаб, суҳбатнинг бошидаёқ Хонгирей номини тилга олиб янглишмаган эди.
Ҳосилбойваччага бир чечен одам гаплашмоқчи, дейишганда дастлаб Хонгирейни эслади. Кейин
чеченнинг оддий ўғрилардан эканини билгач, «додини бир эшитиб кўрай-чи», деб кўнган эди.
Бу оддий ўғри додини айтиш ўрнига осмондан келиб, ишларига бурнини тиқиб турибди. Бу
одам Хонгирейга тегишли бўлмаса ҳам, чечен деган номи бор. Хонгирей бу одамни
ёқтирмаслиги мумкин, аммо чеченлар одамларини бировларга хор қилдириб қўйишмайди.
Ҳосилбойвачча шуни билгани учун ҳам тишини тишига қўйди. Агар рўпарасидаги бу одам
чечен эмас, ўзбекми, қозоқми бўлганида онасини Учқўрғоннинг қайқисидан кўрсатиб қўярди. У
Хонгирейдан қўрқишини билдиргиси келмади. Шу боис Зелихонни қай ҳолда қарши олган
бўлса, шу ҳолда хайрлашди.
Зелихон чиқиб кетиши билан гумаштасини чақириб «бу тавиянинг кимлигини аниқлашни»
топширди. Милисахонада жиноят кўчасига кириб чиққан ҳар бир одам ҳақида маълумотлар
сақланади. Жиноятчилар оламининг ҳам ўзига хос маълумотномалари мавжуд. Улар баъзан
милисалардан тезроқ маълумот тўплашлари, муайян хулосага келишлари, лозим бўлса ҳукм
чиқариб, ижро этишлари ҳам мумкин.
Ҳосилбойвачча Зелихон тўғрисидаги керакли маълумотларни кечга яқин олди. Зелихоннинг
қамоқда Элчин билан бирга бўлгани, озодликка чиққач, ака-укадай юришлари унинг
эътиборини тортди.
«Уни Асадбек ишга солмаяптими? — деб ўйлади у. — Фарғона томонларнинг меники эканига
Асадбекнинг ўзи кўнган-ку? Нимага шартни бузмоқчи? Яккаҳоким бўлмоқчими? Бу чечен
орқали Хонгирейни қўлга олганми? Мен унинг пайини қирқаман, деб юрсам, у ишни пишитиб
қўйибди-ку?»
Бир неча кун давомида ўтирса ҳам, турса ҳам чеченнинг ташрифидан мақсад не экан, деб
ўйлади. Зелихон гарчи мақсадини аниқ айтиб кетган бўлса ҳам, иштонсизнинг ҳадиги чўпдан1
деганларидай, Ҳосилбойвачча унинг гапига ишонқирамай бошқа хаёлларга бораверди. Ниҳоят,
бу ишда Асадбекнинг қўли бор, деган фикрга маҳкам ёпишди. Зелихоннинг изидан тушган
одамлари унинг Асадбек қароргоҳига кирганини маълум қилишгач, фикри тўғри эканига янада
қаттиқроқ ишонди. Дарди фақат бойлигу шуҳрат бўлган бу йигит сиёсатчилар оламининг
маккорона қилиқлари мавжудлигини, улар кўпроқ ақл кўзлари юмуқ одамлар хизматидан
фойдаланишларини билмас эди. Унинг фожиага етаклаши мумкин бўлган нодонлиги ҳам шу
эди...
Анвар нур билан бўлган сўнгги суҳбат таъсирида гаранг бўлиб ўтирганида эшик очилиб,
кадрлар бўлимининг бошлиғи кўринди. Ёши ўтиброқ қолганини ҳалигача сезмай, пардозандозини канда қилмовчи бу жувон ҳар куни эрталабдан ходимларнинг жиғига тегарди.
Холидий даврида интизомни назорат қилиш шу хонимга топширилган, бу вазифа бошлиқ
ўзгарганидан кейин ҳам фидойилик билан бажариларди. Ўн беш дақиқа кеч қолган ходим бу
хонимнинг темир дафтарига тушар, «қайта қуриш ишига сезиларли улуш қўша олмаётгани
учун» мукофотлардан маҳрум этиларди. Анвар барвақт туриб, ишга баравақт келишга
ўргангани учун бу рўйхатга тушиш бахтидан бенасиб эди. Кадрлар бўлимининг бошлиғи унинг
кеч қолишини жуда-жуда истарди. Қани эди, Анвар ишга кечикса-ю, бу хушхабарни Холидийга
етказса, ҳайфсан эълон қилиш ҳақидаги буйруққа имзо чектириб чиқса... Вақт-бемаҳал
хоналарни ҳам айланиб юрувчи хоним эшикни очганида «навбатдаги текширув шекилли», деб
ўйлашди. Хоним тўғри Анварга яқинлашди-да, сал энгашиб «Сиз мен билан юринг», деди. Бу
сирли чақирув хонадагиларнинг диққатини тортди. «Энг кичкина илмий ходим» маънодор
қилиб йўталиб қўйди. Анвар хонимга бир қараб олиб, қоғоздаги сатрларни диққат билан
ўқиётгандай мук тушди.
— Юринг, деяпман, — деди хоним чимирилиб.
— Тинчликми? — деди Анвар қоғоздан бош кўтармай. — Ишга вақтида келганман. Худо
хоҳласа, вақтида кетаман. Қайта қуришда жон-дилим билан иштирок этяпман...
— Юринг, — хоним бу сафар қатъийроқ, буйруқ оҳангида гапирди. — Майнавозчилик қилмай,
орқамдан юринг.
Анвар ўрнидан туриб бошини эгди-да, итоаткор қул каби унга эргашди. Хонада енгил кулги
кўтарилди. Кадрлар бўлими бошлиғи хонаси эшигини очиб, Анварга «киринг» деди. Анвар
остона ҳатлагач, ўзи ташқарида қолиб, эшикни оҳиста ёпди.
Анвар диванда ўтирган йигитни бир қарашда таниди. Миқтидан келган, сочлари ораста
таралган, нигоҳи олазарак бу йигитни идорада деярли барча танийди. Авваллари бундай
одамлар пинҳона иш юритишарди. Замон ўзгариб, идораларга очиқчасига келадиган,
очиқчасига «дилдан суҳбат қурадиган» бўлиб қолишди. Анвар кириб келиши билан миқти
йигит ўрнидан туриб, жилмайган ҳолда, қадрдонлардек саломлашди. Унинг қўллари қаттиқ,
қоғоз-қаламга ўрганган Анварнинг бармоқлари унга дош беролмади.
Миқти йигит мақсадга дарров кўчмай, гапни узоқдан бошлади. Аввал Анварнинг саломатлигини
суриштирди. Онасининг соғлиғи ҳам назаридан четда қолмади. Акасининг чет элга боришбормаслиги билан қизиқди. «Чет элларга бориб дарс ўтадиган зўр олимларимиз бор экан,
фахрланишимиз керак», деб таъкидлашни унутмади. Анвар унинг гапини маъқуллаб, акаси
билан фахрланишга ваъда берди. У жиловни бўш қўйиб, миқти йигитнинг мақсадга кўчиш
онини сабр билан кутди.
— Ўзингизнинг диссертатсиянгиз ҳам бўлай деб қолдими?
— Мусулмончилик аста-секин, бўлиб қолар.
— Мавзу қанақа эди?
— «Колхозлаштиришда партия ячейкаларининг рўли».
Миқти йигит ажабланиб Анварга тикилди. Анвар тўппа-тўғри гапни айтгандай, хотиржам,2
киприк қоқмай ўтираверди. Йигит кулимсираб, бош чайқади.
— Ҳазилни ҳам эшворар экансиз. Назаримда бошқачароқ эди.
— Эсингизда йўқмиди? «Рус истилоси ва Туркистонда миллий озодлик ҳаракати»...
— Ҳа, ана энди эсладим.
— Бу мавзудан воз кечиб, колхозлаштириш тарихи билан шуғулланишни буюрган эдингиз, буни
ҳам эсладингизми?
— Буйруқ эмас, директорингизнинг таклифини айтувдим. Сиз кўнмай, тўғри иш қилган экансиз.
Ҳамма ҳам янглишади. Биз ҳам оз-оз адашганмиз.
— Шуни айтгани келдингизми?
— Ҳа, энди бир суҳбатингизни олай, дедим-да. Ёрдам керак бўлса, ёрдам берайлик.
— Ёрдамми?... — Анвар унга синовчан тикилди. — Ёрдам керак. Идорангизнинг архивидан
фойдаланишга рухсатнома олиб бера оласизми?
Миқти йигит қоғозчага телефон рақамларини ёзиб, узатди:
— Эртага соат тўртда телефон қилинг. Мен аниқлаб қўяман. Бу қийин масала эмас.
— Менга рухсатми?
— Яна бир оғиз сўз: диссертатсиянгиз ҳақида гапирмадингиз, ёқлашга тайёрми?
— Танишиб чиқмоқчимисиз?
— Агар мумкин бўлса... Хизмат юзасидан эмас. Ўзим тарихга қизиқаман.
— Тарихга қизиқсангиз мен сизга китоблар рўйхатини берай.
— Диссертатсия-чи?
— Тайёр эмас.
— Шунча йилдан бери ишлайсиз-ку. Мен тайёр деб эшитувдим.
— Кимдан?
— Ҳа, энди кимлигини билишингиз шарт эмас. Тайёр қисмини ўқиб чиқишим мумкинми?
— Йўқ. Чала ишни бировга кўрсатмайман.
— Диссертатсия... ўзингиздами?
Шу саволдан кейингина Анвар Холидий билан бўлган суҳбатни эслаб, миқти йигитнинг
мақсадини тушуниб етди. Унга қараб туриб кулди:
— Уч-тўрт кунга аммамга бериб юборган эдим. Йўқотиб қўйибдилар.
— Анвар ака, майнавозчиликсиз гаплашайлик.
— Майнавозчилик қилаётганим йўқ. Диссертатсия йўқолган.
— Йўқолганми ё... чет элга сотилганми?
— Чет элга? Бе, бир жиннининг ҳимоя қилинмаган диссертатсияси кимга керак?
— Шунга қизиқадиганлар ҳам бор. Демак, диссертатсия йўқми?
— Ким сизга йўқ деди? Диссертатсия бор. Аммо чала. Ўзингиз замон ўзгарди, дедингиз. Демак,
уни энди янги замон кўзи билан қараб чиқиш керак. Тарих фани фоҳишага ўхшаб ўзгариб
туради, биласиз-ку? Яқинда жиннихонадан тузалиб чиқдим. Энди ўтириб ишлайман. Чет элга
сотворган деб, сизга нотўғри маълумот беришибди. Бу хабарлари учун уларга ҳақ тўламанг.
Чет элга бунақа гаплар беш-ўн йил олдин керак эди. Ҳозир уларни бошқа нарса-лар
қизиқтиради. Жинни бўлсам ҳам бунга ақлим етади.
— Диссертатсиянгизни эртага олиб кела олмайсизми?
— Тилхат ёзиб бера қолсам-чи? Диссертатсия ўзимда турибди, чет элга сотмайман, маъқулми?
Аввалги суҳбатда Анвар «бу мавзу билан шуғулланмайман», деб ёзиб берган эди. Ҳозир шуни
эслатиб пичинг қилди. Йигит буни тўғри тушуниб, унга бир варақ қоғоз узатди. Анвар ўйлаб
ўтирмай тез-тез ёзиб берди: «Берурман ушбу тилхатни шул ҳақдаким, сариқ чақага арзимас
«диссертатсия» деб аталмиш матоҳ ҳамон ўзимдадир ва уни ўзим бирлан гўрга олиб кетгумдир.
Б а й т:
 Дунёнинг ишига бермоқ керак тан:
 Ўсган соч қирқилди, ошгач ҳаддидан!»3
Миқти йигит тилхатни ўқиб, кулимсираб қўйди-да, Анварга рухсат берди.
Анвар бу суҳбатда руҳининг янчилганини сездирмай, ўзини эркин тутган бўлса-да, даҳзилга
чиққанидан сўнг томоғига бир нима тиқилиб, кўз олди қоронғилашди. Дераза олдига етгач,
тўхтади. Ўтган суҳбатда бу миқти йигит ҳамкорлик қилишни таклиф этган эди. Идорадаги
майда-чуйда гаплардан, айниқса тузумга, ҳукуматга қарши гаплардан огоҳ қилиб туриш
эвазига катта ёрдамлар ваъда қилиб эди. Унга жавобан Анвар «Мен сотқинга ўхшайманми?»
деган, миқти йигит эса, «Бу сотқиннинг эмас, чин ватанпарварнинг иши», деб таъкидлаган эди.
«Бу даргоҳда нечта «ватанпарвар» бор? — деб ўйлади Анвар. — Шаҳарда-чи? Ҳаммаёқни
«ватанпарвар»га тўлдириб юборишмадими? Битта одамнинг орқасидан нечтаси пойлайди? Гап
пойлаб, гап етказгандан кўра ўлгани яхши эмасми одамнинг?..»
Хонасига киргиси келмай, кўчага чиқди. Қаерга боришни аниқ билмади. Яратганнинг синовли
бу дунёсида тўғри яшаш ниҳоятда мушкул. Холидийга ўхшаганларнинг эса ошиғи ҳамиша олчи.
Замон ўзгарадими, тузум ўзгарадими, уларга фарқи йўқ. Анварга ўхшаб тўғри яшайман,
деганлар умр бўйи улар билан олишиб ўтади. Анварга алам қиладиган ери шундаки,
холидийлар халқ кўз олдида кўкрак кериб, ваъз айтадилар, ўзларини энг фидойи,
миллатпарвар қилиб кўрсатадилар. Очилмиш кўзлари уйқуга зор ўлмиш халқ уларнинг
нутқларидаги сохта оҳангларни дарров пайқамайди. Уларни узоқ вақт олқишлайди. «Халқимни
севаман, халқим учун курашаман», деган гапларга барча мафтун бўлади. Ҳар бир одам
халқнинг фарзанди. Фарзанд бурчи ота-онани севмоқ, ота-она учун лозим бўлса жонини фидо
қилмоқ эмасми?.. Қайси имонли одам маҳалла гузарига чиқиб «мен онамни севаман!» деб
бақиради?.. Бу одам бақираётган маҳалда онаси ўлим тўшагида, оғзимга ким бир томчи сув
томизаркин, деб илҳақ ётган бўлади... Анвар бу ҳақда кўп ўйлаган. Ҳозир ҳам хаёлида шу
фикрлар. «Халқим» деб юрганлар, «ватанпарварлар» уни яна сотишибди. Ҳамкасбини сотган
одам эртага шу халқни, шу Ватанни сотмоғи мумкин эмасми? «Ҳаммаёқни сотқин босиб кетган,
ҳатто бир вужуднинг ўзида ўнг қўл чап қўлни сотади...» Анвар шуларни ўйлаб, тунов куни
Собитхон қори айтган гапни эслади. Шайтон Одам Атога ҳасад қилиб Оллоҳнинг қаҳрини
келтиргач, «шу бандангни менга топшир, мен уни тўрт томонидан ўраб олай» деган экан.
Оллоҳнинг «бандамни қандай ўрамоқчисан?» деган саволига шайтон: «Мен уни олд томондан
амалпарастлик пардаси билан ўраб, кўзини кўр қиламан. Ўнг томонини нафс балоси, чап
томонини эса ваҳшат ва фаҳш пардаси билан ўрайману ўзим орқасига ўтиб, аста-аста
жаҳаннам сари итариб бораман», деб жавоб берган экан. Анварнинг назарида ҳар бир одам
орқасида бир эмас, бир неча шайтон туриб олгандай. Кўзлар боғланган, одамларнинг эса нафс
жиловлари ечиб юборилган...
Анвар қайси кўчалардан юргани, қайси трамвайга чиққанини дастлаб дуруст идрок этмади.
Хаёллар тўфони бир оз босилиб, кўчалардаги таниш манзараларни фарқлай бошлагач,
жиннихонага бораётганини фаҳмлади. «Ўша ерда ётганим ҳам дуруст эди, — деб ўйлади у. —
Ҳарҳолда улар бир-бирини сотмайди-ку, бир-бирини иғво қилмайди-ку, амал талашмайди-ку...»
Мўлжалдаги бекатда тушиб, тор кўчага бурилганида ҳам хаёлида шу фикр эди. Назарида ҳозир
у боради-ку, жиннихона уни қучоқ очиб кутиб олади. У Асадбек билан бош табиб орасида
бўлиб ўтган қисқа суҳбатдан бехабар, бу даргоҳ эшиги унинг учун тақа-тақ беркилганини
билмас эди.
Табиббоши унинг «тоби қочганини» эшитиб, кулимсиради.
— Ҳозир баҳор ҳавоси. Ҳамманинг юраги сиқилади. Кўпроқ очиқ ҳавода юринг, ўтиб кетади, —
деди мулойимлик билан. У Анварнинг барча гапларига ана шундай мулойимлик билан жавоб
қайтарди.
— Эртага Элчин билан бирга келаман. Жой тайёрлаб қўйинг, — деди Анвар.
— Ким билан келсангиз ҳам сизга жой йўқ. Сиз соппа-соғ одамсиз. Ўзингизни ҳам, бизни ҳам
қийнаманг.4
— Кўнгул пора-пора, дил жароҳатга тўла... Мирзо Анвар, сени жиннилар ҳам сафларига қабул
қилмаслар. Аросатда чирийсан, энди вужудинг ваҳшат ичра тор-мор ўлажак! — Анвар саҳнада
сўйлаётган каби баландпарвоз оҳангда гапириб, ўрнидан турди.
Жиннихонадан чиқиб трамвай йўлига бориш учун қабристонни кесиб ўтган тор кўчадан юриш
керак. Қабристон устидан юриб бораётганларини билган айрим ҳайдовчилар машиналарини
секинлатадилар, айримлар танга ташлаб ўтадилар, айримлар эса тезликни камайтирмай,
ёмғирдан мерос қолган кўлмакларни сачратиб ўтиб кетадилар.
Қабристоннинг пастак деворига қадалган энсиз йўлакчадан бораётган Анвар беихтиёр
индамаслар дунёсига кўз ташлади. Ёруғ дунёда биров бой, биров камбағал яшагани билан,
ўлим топганидан сўнг тенглашади, дейишади. Дарҳақиқат, бойга ҳам, камбағалга ҳам ўша ер,
ўша кафан тегади. Униси ҳам, буниси ҳам тупроққа қорилади. Аммо алдамчи бу дунё
худбинлигига банди одамлар қабрларнинг тепаларига мармар тошлар бостириб, қабрда ётган
одамнинг ёруғ дунёда пулдор бўлганидан огоҳ этиб турадилар. Анвар шу хаёлда тўхтаб, бирбирига мингашиб кетган қабрларга разм солди: қора мармар, оқ мармар... ғишт сағаналар...
Ҳеч қандай тош ўрнатилмасдан суваб қўйилган қабрлар усти эса лолақизғалдоқларга
бурканган. Баҳор ўзининг неъматларини фақат шу қабрлар устига сочган. Қаққайиб турган
қимматбаҳо тошлар бу гўзаллик орасида шумшайиб, кўзга хунук кўринади. Анварнинг назарида
қабрдаги руҳлар лолақизғалдоқларга айланиб, бу дунё кўркамлигидан шодланар, тош
остидагилар эса эзилиб, зулматга банди эдилар...
«Тириклик билан ўлим ўртасида шу паст, юпқа девор бор, — деб ўйлади Анвар. — Деворнинг у
томони осойишталик. Бу томони нотинчлик. Ҳасад ўтида қовурилиб, бир-биримизга хоинлик
қилиб, охири у томонга ўтамиз. Риё, хиёнат, ҳасад, мунофиқлик... хасталикларига тупроқ
остида даво бормикин? Умри шу хасталик билан ўтган, бу хасталигидан ўзи лаззат олиб
яшаганлар у дунёда нимадан роҳатланар эканлар?.. Мен ҳам бир кунмас-бир кун келаман.
Жисмим тупроқ остида, руҳим бошқа томонларда бўлади. Кимдир деворнинг нариги томонидан
туриб, қабримга қарайди. «Бу ерда ётган ким экан, тириклигида нима каромат кўрсатган,
экан?» деб ўйлайди. Қабрим, унинг устида очилган лолақизғалдоқлар соқов — унга жавоб
беролмайди. Чайқалиб турган лолақизғалдоқлар ҳозир мени кўриб туришибди. Менга нимадир
дейишяпти. «Биз ҳам холидийлардан куйганмиз, қўй у дунёни, кел биз томон», деяптими?
Одамлар олтмиш-етмиш ёшга тўлдим, деб зиёфатлар берадилар. Бунга қувониш эмас, балки
қайғуриш керакдир? Узоқ яшамай, деворнинг у томонига тезроқ кетиш балки айни бахтдир?..»
Анвар кўчасига бурилиб, эшиги рўпарасида турган оқ «жигули»ни кўриб ажабланди. «Меҳмон
келибди шекилли», деб қадамини тезлатди. Машинага яқинлашгач, ундан жингалаксочли йигит
тушиб, салом берди. Анвар уни қаердадир кўрган эди. Дафъатан қачон, қаерда кўрганини
эслолмади.
— Бек акамнинг сизда ишлари бор экан, — деди йигит.
— Бек акангиз... ким?
— Асадбек ака.
Анвар энди эслади — бу йигитни Элчиннинг тўйида кўрган эди.
— Ҳозир боришим керакми?
— Ҳа.
— Тинчликми, ўзи?
— Борганда биласиз...
Анвар машинага ўтирди.
Асадбек шаҳар марказидаги хос хонасида Чувринди билан маслаҳатлашиб ўтирар эди. Эшик
очилиб, аввал Жамшид кўринди. Сўнг Анвар кириб келди.
— Келинг, мулло Анвар, — деди Асадбек ўрнидан туриб. — Бормисиз, бу оламда?5
— Юрибмиз, Худо деб...
Асадбек уни такаллуф билан кутиб олди. Анвар «Элчин ҳақида бир гап деса керак», деб
ўйлади. Лекин Асадбек бу ҳақда сўз очмай, Анварни гангитиб қўядиган саволни берди:
— Жиннихонада яна нима қилиб юрибсиз?
Анвар «бекорчиликда шундай айланиб борувдим», демоқчи бўлди-ю, гапни чалғитишнинг
фойдаси йўқлигини англаб, индамай елка қисиб қўя қолди.
— Қўйинг-е, мулла Анвар. Сизга ярашадиган иш эмас бу. Сиз бизга тарихимизни тўппа-тўғри
гапириб беринг. Биров ғиди-биди деса бизга қўйиб беринг. Сиз мен ҳақимда ваҳимали
гапларни кўп эшитгансиз. Шу ваҳималарнинг бир фоизи ҳақиқат. Мен бировнинг бурнини
ножўя қонатган боламасман. Аксинча, мени бу ҳаётда ноҳақдан-ноҳақ роса тепкилашган.
Ноҳақ жабр чекиш нималигини яхши биламан. Менинг ўз адолатим, ўз ҳақиқатим бор. Бу
адолатим сизни хўрламоқчи бўлганларнинг танобини тортиб қўйишга рухсат беради. Керак
бўлса, Холидий деганингиз келиб оёғингизга бош уради.
— Йўқ, керакмас.
— Мен уни мажбур қилмайман. Бунга ўзингиз эришасиз. Сиз ишингизни қотириб
бажарганингиздан сўнг тан беришга мажбур бўлади. Тан бериши оёққа бош уриши билан
баравар.
— Хотирингизни жам қилинг, Бек ака, улар икки дунёда бировга тан беришмайди. Итнинг
думига айланган сувилондан нима кутиш мумкин?
Анвар Асадбекнинг лақаби «ўқилон» эканини билмаган ҳолда сувилонни итнинг думига
айлантирди. Сувилон билан ўқилон қулоққа деярли бир хил эшитилгани учун Асадбекнинг
турқи бир ўзгарди. Бу ўзгариш узоқ давом этмай бир лаҳзада йўқолди — суҳбатдошлар сезмай
ҳам қолдилар.
— Холидий деганингиз қамалиб чиққан экан, ҳақ-ноҳақнинг фарқига бормайдими?
— Қамалиб чиққанини қаердан билдингиз?
— Ўзи телевизорда кўп гапиради-ку? Қодирий ҳақида гапиришса ҳам чиқади, Усмон Носир
дегани ўтган экан, у ҳақда ҳам гапирди. Кеча Ҳамид Сулаймон деган одамни ҳам устозим деди.
Йигирма беш йил ўтирганми?
Анвар кулди.
— Ўтирган бўлса йигирма беш ҳафта ўтиргандир. Лекин у ёқда қанақа хизматлар қилган экан?
Бек ака, сиз Шорасул Зуннун деган одамни эшитганмисиз? Лазиз Азиззода деганни-чи?
Тўхтасин Жалолов, деган алломалар ўн йиллаб ўтиришган. Биронтасидан «мен қамоқда
ўтирдим, азоб чекдим», деган гапни эшитганмисиз? Нима учун бу кўп вайсайди? «Қўрққан
олдин мушт кўтарар» деган мақол бор-ку?
— Бу ёғини ўйламабман, — деди Асадбек иягини қашиб.
— Акам тўғри топдилар, — деди Чувринди суҳбатга аралашиб. — Кўп гапириши бежизмас.
Урушдан кейин қанча одам қамалиб, қанчаси оқланиб чиқди. Биронтаси ғинг демайди. Битта
ёзувчи қамоқдан китоб ёзиб чиққан эканми?
— Ҳа, — деди Анвар. — У киши ҳам индамай кетдилар...
Эшик қия очилиб, Жамшид кўринди. Асадбекнинг савол назарига жавобан телефонни имлаб
кўрсатиб, «Элчин ака, куёвингиз», деб гапни қисқа қилди.
— Ҳа, тинчликми? — деди Асадбек гўшакни қулоғига тутиши билан. Элчин тўйдан кейин ўзича
бир келиш у ёқда турсин, қўнғироқ ҳам қилмаган, шу боис, Асадбек унинг бу кутилмаган
йўқловидан бир оз хавотирланган эди. Элчиннинг нималар деганини хонадагилар эшитишмади.
— Ким? Академикми? — Асадбек шундай деб Чувриндига қаради. — Қанақа иш? Шунақа
зарурми? Яхши, келинглар, ўртоғингиз ҳам шу ердалар. Анвар. Ишим бор эди, чақиртирдим. —
Шундай деб гўшакни норози бир қиёфада жойига қўйди.
— Хуллас, мулла Анвар, сиз ишингизни қилаверинг.
— Хўп, кетаверайми!6
Асадбек унга қараб кулимсиради.
— Ўхшатмасдан учратмас, деганлари рост. Икки ошна роса топишгансизлар. Бировнинг гапи
ёқмаса, дарров жириллаб берасизлар, «Насиҳатга ҳам, ёрдамга ҳам муҳтож эмасман»,
демоқчисиз-да, а? Акаси, бизни нима деб сўксаларингиз сўкаверинглар. Қулоқларимиз бунақа
сўкишларни эшитавериб пишиб кетган. Аммо биз ҳам одаммиз. Дардимиз фақат пулу сиз
ўйлагандек одам ўлдириш эмас. Бизда ҳам юрак бордир, дард бордир, борингки, виждон ҳам
бордир. Темир таёқ эмасдирмиз ҳар қалай. Ҳеч бўлмаса «нимага чақиртирдингиз, юмушингиз
бормиди?» деб сўрамайсизми? Мен ёшларга насиҳат қилиб ўтирадиган бекорчи бобой
эмасдирман?
— Мен унақа демадим-ку?
— Тилга чиқариб айтмасангиз ҳам, ранг-рўйингиз билдириб турибди. Мен сиз билан учрашиб,
маслаҳатлашмоқчи эдим... Тўғрироғи, бир илтимосимни айтмоқчи эдим. Отамни қирқ
тўққизинчи йилнинг ўттиз биринчи декабрида олиб кетишган. Нимагалигини ҳалигача
билмайман. Олтмиш биринчи йилда суриштирганимда бир парча қоғоз беришди. Эллик учинчи
йилда вафот этган эканлар. Эллик бешинчи йилда оқлашган экан. Билганим шу. Архивларни
титишга ақлим етмайди. Кўмилган ерларини аниқламоқчи бўлдим, яқинлаштиришмади. Менга
ўхшаганларга рухсат беришмайди, шекилли. Сиз олим одамсиз, бир шуғулланиб кўрсангиз...
— Мен ишдан қочмайман, аммо бизнинг ҳам архивга етиб боришимиз қийин.
Асадбек Чувриндига қаради.
— Бу ёғидан хотиржам бўлинг, — деди Чуврин-ди. — Қанақа тўсиққа дуч келсангиз, менга
айтаве- ринг.
Хушбичим қиз нозли юриш билан кириб келди-да, чақалоқнинг муштидай кичкина, зарҳал
юритилган пиёлаларга қаҳва қуйиб узатиб, ширин жилмайиш ҳадя этгач, яна ўша нозли юриш
билан чиқиб кетди. Асадбек унинг юришига ҳам, жилмайишига ҳам эътибор бермади. Чувринди
кўз қирини ташлади-ю, ўзини тийди. Кесакполвон бўлганида жилмайишга жилмайиш билан
жавоб бериб, қизнинг изларини кўзлари билан ўпиб чиқарди.
Асадбек қаҳвадан хўплаб, отаси ҳақида билганларини сўзлаб берди. Ўша янги йил кечаси ва
тонгидаги кечинмаларини айтмади. Аввало бу кечинмаларини баён қила олувчи сўзамол
эмасди, қолаверса, бу кечинмалар айтилгани билан бировга, айниқса бу олим йигитга таъсир
этадими ё йўқми — Худо билади. Отаси ҳақидаги ҳикояси Элчин билан Зелихон кириб
келгунича давом этди.
Зелихон: «Гапимни ёлғиз ўзингиз эшитишингиз керак», дегач, Элчин билан Анварга қўшилиб
Чувринди ҳам хосхонадан чиқди. Бўтқа уларни ўнг томондаги хонага бошлади. Чувринди у ёққа
кирмай, кўчага чиқиб кетди.
— Оғайнингнинг сендан яширадиган сири борми?— деди Анвар, ёлғиз қолишгач.
— Мендан эмас, сендан яширади. Сен ҳар ҳолда синашта эмассан.
— Бу оламнинг одами эмассан, десанг-чи?
— Шунақа деса ҳам бўлади. Буларнинг ўзига яраша ташвиши бор. Уларнинг тилига биз
тушунмаймиз.
— Ҳозир бировнинг шўрини қандай қилиб қуритишни келишиб олишадими?
Элчин ўртоғига норози қиёфада қараб олди. Анвар унинг кайфияти унча эмаслигини сезиб,
бошқа гап қўшмади. Шу онда нурнинг айтганларини эслади: «...дўстингнинг дўсти хавф
остида...»
— Эл, оғайнингнинг иши пачавароқ эмасми?
— Нимага ундай деяпсан?
—Тўғрисини айт, хатарли гирдобга тушиб қолмаганми?
— Йўқ.7
— Унда нима учун бу ерга бошлаб келдинг?
— У бир ёмонликнинг исини сезиб қолган. Шу ёмонликни қайтармоқчи.
— Демак, шу... — деди Анвар паст овозда, худди ўзига ўзи гапиргандай.
— Нима дединг?
— Оғайнингнинг ҳаёти хавф остида, уни йўлдан қайтар.
— Жиннимисан, нима деяпсан?
— Олдин жинни эдим. Тузалгансан, деб ўзинг олиб чиқдинг-ку? — деди Анвар пичинг билан.
Элчин беихтиёр ножўя сўз айтиб юборганини билиб, узр сўрагандай уни тиззасига уриб қўйди.
— Сен ҳам экстрасенс бўлиб қолдингми? — деди гапни ҳазилга буриб.
— Жиддий гапиряпман. Оғайнинг керак бўлса, тўхтатиб қол.
Элчин бир оз ўйлагач, елка қисди.
— Уни тўхтатиб бўлмайди. Ёнига балки биз ҳам қўшилишимиз керакдир?
— Мен ҳамми?
— Билмадим... Бир жойда катта уруш чиқадиганга ўхшайди. У шунинг олдини олмоқчи. Қаерда,
қанақа уруш, менга айтмади. Олдиндан миш-миш тарқалишини истамаяпти.
— У ўғримиди?
— Ҳа.
— Ўғриликдан қайтдими?
— Йўқ. Ўлгунча ҳам қайтмайди.
— Қанақадир урушга аралашиб нима қилади?
— Билмайман.
— У чечен, а? Қадимда миллатлар, турли уруғлар бўлиниб олиб бир-бирини қирган эди.
Ўшанақа урушнинг ҳиди келмаяптими? Ҳозир бунақа қирғинлар кўпайиб қолди-ку? Иккита
миллатдан иккита тентакни уруштириб қўйиб, ўт чиқариш осон ишга айланди.
— Анвар, ростдан ҳам билмайман. Менга очиқ айтмади. Жума куни Фарғонага тўйга
бормоқчимиз, балки йўлда айтар?
— Балки унгача қайнотанг айтар?
Жамшид билан Бўтқа кириб, уларнинг суҳбати узилди. Жингалаксочни кўрди дегунча
Элчиннинг баданига титроқ кирадиган бўлиб қолган эди. Бўтқа уларга пиво қуйиб бериб, чиқиб
кетди. Жамшид бу уйда одам борлигига парво қилмай, мақсади худди суҳбатни узишдан
иборат бўлгандай, юмшоқ ўриндиққа чўкиб, индамай ўтираверди.
— Сен ўшанда Учқудуққа борганингда қамоқнинг ичидаги қамоқда ўтирган эдим, — деди
Элчин, худди суҳбатни узилган жойидан давом эттираётгандай. — Бир хунасароқ одам бор эди,
ҳамма нарсага бурнини тиқаверарди. Бир куни шартта оғзига пайтавасини ёпиб, кекирдагидан
олдим. Мендан гумонсирашди-ю, аммо бўйнимга қўйиб беришолмади. Бир-икки одам
ўлдирганингдан кейин хумори тутиб тураркан. Қамоқда хуморёздига имкон бор эди. Қутулиб
келганимдан бери хумор тутиб, қийналиб кетяпман.
Анвар Элчиннинг мақсади бу йигитнинг жиғига шунчаки тегиш, деб тушунди. Дўстининг
Жамшидга нисбатан нафрати кучли экани, юрагида ўч туйғуси борлиги, шубҳасиз унга қоронғи
эди. Шу сабабли Элчиннинг гапига ўзича тўн кийдирди:
— Энди ўлдирсанг, бир-икки қошиқ иссиқ қонидан ичиб юбор, шунда хуморинг қўзимайдиган
бўлади. Қадимда жаллодлар шундай қилишар экан. Қассоб қонсираса, шартта битта қўйми,
хўрозми сўяди. Жаллод қонсираса нима қилади? Подшолар ҳар куни одам сўйишга ҳукм
чиқаришмаган-ку? Умуман, ошна, сенга ҳавасим келади. Мен ҳам бир-иккитасини ўлдиришим
лозим-ку, аммо қўрқаман. Қўлим қалтираб кетса керак. Лекин икки марта хўроз сўйганман.
Иккинчисида типирчилашидан қўрқиб қўйиб юборибман, дегин...
— Одамнинг иши осон. Кекирдагига соласан, тамом...
Икки ошнанинг гапларини эшитиб, Жамшид эснаб қўйди.8
Асадбек Зелихоннинг гапларини диққат билан эшитди.
— Бу ишга менинг нима алоқам бор? — деди пича мулоҳаза қилгач.
— Ҳосилбойваччани сиз йўлга солишингиз мумкин.
— Менми? Ким айтди буни сизга?
— Шаҳарнинг зўри учта. Учинчиси Марканян. У аралашмайди. Икки урушқоқ подшонинг кучи
қирқилса унга яхши.
— Ҳосилга сўзим ўтмайди. У ўзиникини маъқуллайдиган бола. Унга Хонгирей бир нарса деса
балки...
— Хонгирей ҳам аралашмайман, деяпти. Хонгирейни ҳукуматнинг одамлари огоҳлантириб
қўйишганга ўхшайди.
«Хонгирейни огоҳлантиришган бўлса... демак... биз аралашгудай бўлсак, ҳукумат бизни ҳам
омон қўймайди. Истаса, бир кечада яксон қилиб ташлайди, — деб ўйлади Асадбек. — Бу чечен
нимага типирчилаб қолди? Тўртта ўзбек билан турк урушса унга нима? Сибирдаги
қамоқхоналардан каллакесарлар қочган бўлса, ўзбек билан туркнинг урушига нима алоқаси
бор? Улар кимга хизмат қилади?..»
Асадбек Зелихонга тикилди. Бу чақчайган, ўткир қарашли кўзларда мунофиқлик учқуни бормийўқми, аниқламоқчи бўлди. Бир неча нафаслик нигоҳ буни аниқлаш учун кифоя этмади.
Асадбек қаттиқ тикилса, унча-бунча кўзлар дош беролмасди. Зелихон эса «ўқилон» деб ном
чиқарган бу одамдан заррача тап тортмай ўтираверарди. Аслини олганда, жиноятчилар
оламининг ёзилмаган қонунига кўра, улар бир-бирларига душман эдилар. Зелихон Асадбекдан
ёмонлик кўрмаган, унга даъвои ҳам йўқ, уни душман деб билмайди. Шунинг учун ҳам бу ерга
дадил келди. Элчин билан Асадбек орасидаги душманлик тўйдан кейин камайган деган фикрда.
Бироқ, Асадбекка Зелихоннинг ким экани маълум, кейинги ойлар ичи кўрган ташвишлари шу
одам туфайли эканини, қизини ўғирлаб зўрлашда ҳам, Шилимшиқни ўлдиришда ҳам Элчиннинг
ёлғиз бўлмаганини энди аниқ билади.
Элчин қўнғироқ қилганидан сўнг Анвар билан суҳбатини давом эттирган бўлса-да, хаёлининг
бир чети «уларнинг мақсади не экан?» деган саволга жавоб топиш билан банд эди. Зелихон
воқеани баён қилаётганида ҳам, ҳозир ҳам шу саволга жавоб изларди. Зелихоннинг тўғри
гапларига ишона қолмасди.
Асадбек шу пайтгача кўнглини ранжитган одамни кечирмаган. Тиз чўкиб тавба қилганлар ҳам
унинг ғазабидан бенасиб қолишмаган. Йўқ, у гуноҳкорларни бир четдан ўлимга ҳукм
қилавермас эди. Ўлим — сўнгги чора. Бу чорани камдан-кам ҳолларда қўлларди. У жорий этган
ўзига хос жазо усуллари мавжуд. Сулаймоновнинг тақдири, Шилимшиқнинг сургун қилиниши
ана шу усулларданки, сиз бунга гувоҳсиз. Асадбек кейинги пайтда кўнгли бўшлик қиляптими ё
эҳтиёткор бўлиб қолганми, ҳар нечук жазо усулларини юмшатди. Рўпарасида ўтирган чеченни
уч-тўрт йил аввал бўлганида ўйлаб ўтирмай ўлимга ҳукм қилиб юборарди. Ҳозир эса унинг
маслаҳатларига қулоқ тутиб ўтирибди. Унинг гуноҳини кечириш мумкинми? Гапларига ишониш
керакми? Мақсади Ҳосилбойвачча билан уруштириб қўйиш бўлса-чи?..
— Мен ўша томонларнинг тузини ичганман, — деди Зелихон, орадаги сукутни бузиб. У бу ёққа
келаётганидаёқ Асадбекни ишонтириш осон эмаслигини билган эди. Асадбекнинг ўйга
толганини кўриб, фурсатдан фойдаланди — ўтмишдан сўз очди. — Ўғирликни ҳам ўша ёқда
ўрганганман. Бир кун устам билан бойвачча одамнинг уйини урдик. Ҳамма нарсасини шилиб
кетаётганимизда устамнинг кўзлари бир халтага тушиб, менга «қара-чи, нима экан», дедилар.
Қоронғида нималигини билмай, ялаб кўрсам, туз экан. Устамга «туз экан», десам, «қайдан
билдинг?» дедилар. «Ялаб кўрдим», дедим. «Ў, падарлаънат, касофат», дедилар-да, тўплаган
мол-матоҳни уй ичига қайтардилар. «Бу хонадонда туз ичгандай бўлибмиз, молини ўғирласак,
гуноҳга ботамиз», деб, қуп-қуруқ чиқиб кетдилар.
Асадбек бу ҳикоя нима учун айтилганини аниқ тушунмай:9
— Ҳа, шунақа мард одамлар бор эди, — деб қўйди.
Зелихоннинг ҳикояси ёдига устозини солди. У одам ҳам ғоят мард эди. Улар эгасиз ҳовлида
ошиқ тепишарди. Асадбек болаларга қўшилиб тамошага келарди. Қиморбозларнинг улар билан
ишлари йўқ. Кейинчалик Асадбекни қанотига олган Садирбеккина болаларни ҳайдагани
ҳайдаган эди. Садирбек бунинг сабабини анча кейин, Асадбек уйланаётган маҳалда
тушунтирди:
— Қиморбоздан Худо безор, болам, — деган эди у. — Қўлимдан миллион-миллион сўм пул
ўтди. Аммо бирим сира икки бўлмади. Сени болам деганман. Вақти келса, болам бўлиб, бир
парча кафанга ўраб кўмиб қўйсанг бас. Эсингдами, болалигингда нуқул сенларни ҳайдардим.
Ўшанда мен қиморни ўрганишларингни истамасдим. Пешонангда бор экан, сен қўшилиб
қолдинг. Бизни Худо ургани етарли... Сенга айтадиган гапим битта: никоҳингнинг эртасигаёқ
қиморни ташлайсан. Кўнгил узолмасанг, қозилик қил. Тирикчилигинг ўтиб туради. Аммо қимор
ўйнама. Сен бир куни «нима учун уйланмайсиз?» девдинг. Саволингга энди жавоб берай: бир
қизни суйиб уйланган эдим. Йигирма кунлик куёвман, улфатларим «супрақоқди»га келишди.
Бирпасда бор нарсамни ютқаздим. Келиннинг деворга ёйилган латта-лутталари ҳам кетди.
Йигирма кунлик келин «еримнинг ўртоқлари келибди», деб хизмат қилиб юрибди. Бир маҳал у
самовор кўтариб ўтиб қолмайдими, кўзим унга тушиб қолмайдими, шайтон «хотинингни тик»,
деди, шартта тикиб юбордим. Ютқаздим. Мен ялиндим, хотиним дод деди, қаёқда, қий-чувга
парво қилмай, отга ўнгариб олиб кетди. Шу хотиннинг уволи тутади мени...
Йиғламсираб айтилган бу гаплар Асадбекнинг юрагига михланиб қолди. Қиморни ташлади.
Аммо устасини одам қаторида дафн қилиш унга насиб қилмади. Русия томонларга кетганича
қайтиб келмади. Шериклари ҳам тайинли жавоб айтишмади...
Ҳозир Асадбек шуни эслади. Эслади-ю, аммо тилига чиқармади.
— Мен ўша жойнинг тузини ичганман, — деди Зелихон, гапини такрорлаб. — Урушда бизни
ҳайдаб келишган. Биз тиғ кўтариб келмадик. Бўш қўл, оч қорин билан келдик. Онам ҳам, бувам
ҳам ўша ёқда ётибдилар. Кафанликни ҳам ўзбеклар беришган. Мен кичкина бола эдим. Итдай
хор қилиб ҳайдаб келишган. Туркларнинг бошига ҳам шу кун тушган. Хорлик нималигини
биламан. Бувам ичган тузингни оқла, деганлар. Ўғри бўлиб кетдим. Бувамнинг васиятларини
бажармадим. Энди ҳам қараб турсам ярашмайди. Сиз гапларимга ишонмаяпсиз.
— Ҳа, — Асадбек шундай деб ўрнидан турди.
— Тўғри қиласиз, — деди Зелихон, — дарров ишонсангиз, сизни нодон дердим.
— Мен ўйлаб кўраман. Сиздан бир илтимосим бор. Элчин кўпроқ сизга суянади. Гапингизга
қулоқ солади. Унга тайинланг, жим юрсин. Ҳаддидан ошмасин. У ашулачи, ашуласини айтиб
юраверсин.
— Сиз ҳақсиз. Мен ҳам унга шундай дедим.

— Тўйхонами ўзи, бу? — деди Зелихон, Аҳадбей билан қучоқлашиб кўришиб. — Нимага
жимжит? Мана, ўзбекнинг энг зўр ашулачисини олиб келдим. Тўйингни гуллатиб беради.
Тўйингнинг довруғи бутун Фарғонага таралмаса, башарамга тупурасан.
Аҳадбей ошнасининг гапларидан кулимсираб, Элчин билан кўришди.
— Мана, сизлар келдингиз, тўй энди бошланади-да, — деб уларни ичкари бошлади.
Пастак дераза олдида ўтирган Исмоилбей уларни кўрган эди. Меҳмонлар остона ҳатлаб уйга
кирмай туриб, уларга пешвоз чиқди.
— Омон келдингми, болам, кўзим тўрт бўлиб ўтирувдим.
— Самолёт вақтида учмай, хуноб қилди. Элчин, етмишга кирган куёв бола шу киши бўлади.0
Қани ота, қўлни узатинг, — Зелихон шундай деб Исмоилбейнинг бармоғига тилла узук тақди.
Иккинчи узукни чолнинг кафтига қўйди. — Буниси холамга, ўзингиз тақиб қўйинг. Аҳадбей,
ошна, сен билан мен бахтли одаммиз. Ота-онасининг олтин тўйини кўриш ҳаммага ҳам насиб
қилмайди. — Зелихон ён чўнтагидан тахи бузилмаган бир даста пул чиқариб, Аҳадбейга
узатди.— Ҳозир битта буқа топиб ағдарасан. Қозоннинг каттасини ос. Ошдан еганларнинг
ҳаммаси шу ёшга етсин, олтин тўйларни кўрсин. Микрофонларни ўрнат, ҳофиз тинмасдан
ашула айтади. Элчин келганини билса уйингга одамлар сиғмай кетади. Ўзбекларга
ўзбекчасини, туркларга туркчасини айтади. Чеченчасини билмайди бу хумпар, билса уни ҳам
айтарди. Бу ҳофизга етадигани йўқ, оламда!
— Болам, кел ўтир, — деди Исмоилбей, босиқ оҳангда. Шу оҳанг Зелихоннинг тантанавор
кайфиятидаги ҳовурни ўчирди. Ота-боланинг кўзларида шодиёна учқуни кўринмаганидан
ажабланиб, чол кўрсатган томонга ўтиб ўтирди. Исмоилбей пичирлаб дуо ўқиб, юзига фотиҳа
тортди.
— Нима гап, тинчликми ўзи? — деди Зелихон.
— Тинчлик, — деди Исмоилбей, кейин ўзича нимадир деб пичирлаб, кўзини юмди. Бир неча
тундан бери у тушида денгизни кўради. Тўлин ой денгиз адоғига ёнбошлаб, мавжлар узра узун
нурли пояндоз ёзади. У ширинтой ўғлини елкасига ўтқазиб, шу пояндоз устида юриб боради.
Бирдан ой юзини булут парчаси тўсади. Пояндоз йўқолиб у сувга шўнғийди. Қанча
типирчиламасин, сув қаърига тортаверади. Бу манзарани бир марта кўрса, сув ёруғлик деган
таъбирни эслаб қўя қоларди. Кетма-кет кўраётгани учун ҳайрон... Кечаги воқеадан сўнг
кўнглига хавотир оралади.
— Масковдаги вакиллар келишдими? — деб сўради Зелихон. У ота-боланинг нохуш кайфиятига
шу таъсир этдимикин, деб ўйлади.
— Қайтишди, — деди Аҳадбей, отасига бир қараб олиб. — Тарвузлари қўлтиқларидан тушиб
қайтишди. Масковнинг қайтаргиси йўқ.
— Дуч келган ерларда яшаб кетаверадиган одамлар Ватаннинг қадрига етармиди? Қорин
дардидаги одам Ватан дардига тушуна олмайди. Борманглар, девдим, қулоқ солишмади, —
Исмоилбей шундай деб хўрсинди. — Ватанга қайтарадиган нияти бўлса, ўшанда ҳайдаб
чиқаришмас эди. Яхшилик билан битадиган иш эмас бу.
— Хоҳласангиз, Ўзбекистон ичида мухтор вилоят ташкил этиб берайлик, дейишибди.
— Бундан фойда борми? — деди Зелихон Аҳадбейга қараб.
— Уларга наф бордир. На турклар, на ўзбеклар бир наф кўради бундан.
— Бизга мухтор вилоят эмас, Ватан тупроғи керак, — деди Исмоилбей. — Масковга умид билан
кетдилар-у, жонга ҳаловатли хабар келтира олмадилар. Бу юракда энди на қуёш бор, на нур,
на ҳаёт қўшиғи бор. Дарёдаги ёлғиз қайиқдай, маёқсиз сузамиз. Юрт ғафлат уйқусида бежон
ва беҳуш. Қўрқинч булутлари даф бўлиб, ойдин чиқар, деб янглишибмиз...
Зелихон тиззасига шапати урди.
— Масков бугун кўнмаган бўлса, эртага кўнади. Шунга мотам тутиб ўтирибсизларми? Тўй
тўйдек бўлсин!
Исмоилбей аста ўрнидан туриб, қаддини машаққат билан тиклади-да, уйдан чиқди.
— Оқсоқолни хафа қилиб қўйдимми? — деди Зелихон, Аҳадбейга ажабланиб қараб.
— Йўқ, хафа бўладиган гап гапирмадинг. Бир-икки кундан бери кўнгиллари нима учундир
хижил бўлиб юрибди.
— Ўзинг-чи? Сен нимага тумшуғингни осилтириб олгансан? Нимага одамлар кўринмайди? Тўй
бугунми ё эртагами?
— Тўй... тўйни қолдирдик, ошна.
— Нима учун?
— Ўтган куни Қувасойда жанжал чиққан.
— Ўзбеклар биланми?1
— Ҳа. Пивохонада бошланибди.
— Федя ўша ерда эканми?
— У кўринмай қолувди. Аммо...
— Охири нима бўлди?
— Бир йигитни отиб қўйишибди.
— Йигит ким, ўзбекми, отган — туркми?
— Отганни ўзимиз ушлаб топширдик. Тез суд қилиб ҳукм чиқаринглар, деб талаб қилиб
турибмиз. Ўзбеклар орасида ғалати гап-сўзлар тарқаляпти.
— Қанақа?
Аҳадбей жимгина ўтирган Элчинга бир қараб олиб, паст овозда деди:
— Туркларнинг ваҳшийлиги ҳақида.
— Демак, бошланибди...— деди Зелихон, худди ўзига ўзи гапиргандай. — Тўйни тўхтатиб тўғри
қилибсан. Элчин, сен уйингга қайтавер.
— Сиз билан бирга қолсам-чи?
— Хоҳишинг... Қани, Аҳадбей, ўрнингдан тур, кетдик.
— Қаёққа?
— Селимникига.
Селим уларни хушчақчақлик билан кутмади. Унинг қарашида хавотир ҳам сезилмади. Аксинча,
кутилмаган меҳмонларга ҳуши йўқлигини яширмади. Уйга киришлари билан Зелихон шарт
орқасига ўгирилиб, уни ёқасидан олди.
— Отган бола ким? — деди ғазаб билан.
— Танимайман.
Селим сўзини тугатмай, қорнидан мушт еди.
— Чўпчагингни энангга айтасан, — деди Зелихон иккинчи муштни тушириб. — Ким деяпман,
сенинг одамингми?
— Йўқ, бу жанжалга биз аралашмадик. У бола ҳеч кимнинг одами эмас.
— Қаерда ўтирибди, Фарғонадами?
— Йўқ, шу ерда.
— Ҳозир олиб борасан, учраштирасан.
— Милисага гапим ўтмайди.
Қорнига тушган учинчи мушт зарби кучлироқ бўлдими, ҳарҳолда Селим милисага сўзи ўтиши
мумкинлигини эслаб қолди.
Милисахонадагилар Селимнинг илтимосини рад этолмай, «қотилнинг амакиси бўлмиш»
Зелихонга беш дақиқалик учрашувга рухсат беришди. Тўс-тўполонда уйидан милтиқ чиқариб
ўқ узган йигитни кўрган одам уни биров билан урушадиган ҳоли бор, деб ўйламас эди. Мук
тушиб ётган йигит Зелихонни терговчи деб ўйлаб, эринибгина қаддини кўтарди. Йигитнинг юзкўзида кўкарган ёки тирналган жой йўқ эди. Кўзларида ҳам азоб учқунлари сезилмасди.
«Наҳот, уриб-тергашмаган бўлса...». Зелихон тик бостириб бориб, даҳани остига муштини
тиради.
— Менинг умрим қамоқда ўтган, — деди у дабдурустдан.— Шу сабабли сен билан пачакилашиб
ўтирмайман. Тўғрисини айтмасанг, ичагингни бошингга салла қилиб ўраб кетаман. Милтиқни
сенга ким берди?
— Ўзим олдим. Уйда турган эди.
— Нимага отдинг?
— Қувлаб келишди.
— Терговчига шундай дедингми?
— Ҳа.
— Мен терговчи эмасман. Менга тўғрисини айтишинг керак, тушундингми?
— Тўғрисини...2
Йигит қорнига мушт тушиб, букчайиб қолди. Зелихон кекирдагидан чимчилаб, уни қаддини
ростлашга мажбур этди.
— Наша чекасанми?
— Йўқ.
— Нашани кимдан олдинг ўша куни?
— Чекмайман, дедим-ку?
Зелихон унинг қорнига яна бир мушт урди. Букчайган қаддини бу сафар ростламади.
— Ким берди, Селимми?
Йигит оғриқ зўридан ингради, аммо жавоб бермади. Зелихон уни қулоғидан чўзиб, бошини
кўтарди. Йигит қўрқиб кўзини олиб қочди. Зелихон икки бармоғини омбур қилиб унинг
кекирдагини қим- чиди.
— Селим бердими?
— Ҳа...— йигит шундай деб ўқчиб юборди.
Зелихон боплаб бир тепсамми, деб хезланди-ю, «буни ургандан нима фойда», деб ўзини тийди.
Элчин Зелихонга қўшилиб милисахонага бормади. У Аҳадбей билан бирга эски «Запорожетс»
ёнида қолди. Икковлон биттадан чекишди. Аҳадбей катта шаҳардаги об-ҳавони суриштирган
бўлди. Табиатан камгапроқ Аҳадбей Зелихон таърифидаги «зўр ашулачи» билан нима ҳақда
суҳбатлашишини билмас эди. Бир пайтлар лашкари шону шуҳратдан иборат бўлган Элчиннинг
номи аввалдан таниш, унинг кейинги умри эса, табиийки, унга қоронғи эди.
Элчин Аҳадбейни сиртдан биларди. Зелихон қамоқдалигида ҳам, озодликка чиққанидан кейин
ҳам у ҳақда гапирган эди. Бироқ Элчин Ватан ҳажрида диллари вайрон бу одамларнинг
қисмати ҳақида ўйлаб кўрмаганди. Ҳозир унга қараб туриб, кам айтган ашулаларидан бирини
эсламоқчи бўлди:
«Сен эй, бедард, найлайким, кўнгул дардини билмайсан...»
Шуҳрат булутида сузган чоқларида, дили қайғуга бегона, маишатга ошно дамларда кўнгул
дарди ҳақида қандай куйлади экан? Ажаб, қўшиқнинг оҳангини ҳам унутибди. Энди у дил азоби
нима эканини билади. Лекин бу одамга дардкаш бўла оладими? Эски «Запорожетс»ига суяниб
турган Аҳадбей дардини тушуниш, боши узра тўпланаётган ҳасрат балоларини ҳайдашга
кимнинг қурби етади? Хўрлик кўчасидан ўтиб келган Зелихон ҳам унинг дардини тўлалигича
ҳис қила олмас... Бу дунёда қасос жомини сипқориб лаззатланиш учунгина тирик қолганман,
деб ҳисобловчи Элчин Ватандан қувилган, бегона тупроқ узра тариқдай сочилган халқи
тақдиридан куяётган одам дардига қандай шерик бўлиши мумкин? Аҳадбей юраги жаҳаннам
азобларининг яқинлашаётганини сезиб беҳаловат тепади. Ҳадемай «Ватани йўқнинг имони
йўқтур», деган тилларнинг, Ватан томон термилиб, нури қочган кўзларнинг гулханда
куяжагини билмаса-да, қалбини ўша бўлажак аланга тафти куйдира бошлаган.
Аҳадбей мезбоннинг ҳадеб жим туравериши одобдан эмас, деган қарорга келиб, ёнидан
Зелихон берган пулни чиқарди-да, Элчинга узатди:
— Мендан олмайди, сиз бериб қўйинг...— деди.
Элчин унинг мақсадини тушунди — йўқ тўйга тўёна олишни истамаяпти. Балки Зелихоннинг
«битта буқа топиб, ағдарасан...» дегани малол келгандир? Мол сўйишга қурби етмаган одам
тўй бошламайди. Зелихон соф кўнгилда тўёна берган бўлса-да, гапларидаги оҳангда бир оз
манманлик, миннат сезилган эди. Элчин Аҳадбей шундан оғринган, деб ўйлаб, бош чайқади:
— Мендан ҳам олмайди. Феълини биласиз-ку? Сал қўполроқ гапиргани билан кўнгли тоза.
Аҳадбей кулимсираб, бош чайқади. «Мен унинг гапидан хафа бўлмадим», демади. Шуни айтса,
«демак, барибир қўпол гапи дилини оғритган экан-да», деган фикр чиқиши мумкин эди.3
— Сиздан илтимос ука... Отам айтдилар. Гапларини қайтара олмайман. Худо хоҳласа, замон
тинчиса, тўйни қолдирмаймиз. — Аҳадбей шундай деб, Элчиннинг тисланишига қарамай, пулни
пиджагининг чўнтагига солиб қўйди. — Худо хайрингизни берсин, ука...
Кўп ўтмай уларнинг ёнида Селимнинг машинаси келиб тўхтади. Селим иш битди, деган
мақсадда хайрлашиш учун Аҳадбей сари қадам қўйганида Зелихон уни тўхтатди:
— Уйингга юр, — деди ғазаб билан.
Аҳадбей дўстининг авзойи бузилганини билиб, унга яқинлашди-да, билагидан ушлади.
— Зели, кетдик, — деди қатъий оҳангда.
— Сен нари тур, — Зелихон бир силтаниб, қўлини бўшатди-да, безрайиб турган Селимга
ўшқирди: — Уйингга кир, хунаса!
Селим аҳвол чатоқлигини сезиб, қафасдаги қуш ҳолига тушди. Бир Зелихонга, бир хотиржам
Элчинга қаради. Элчинни Зелихоннинг каллакесар шогирдларидан деб гумон қилиб, оёқларига
қалтироқ югурди. Зелихон уни бўйнига чанг солиб, судради.
— Зели оға, сизга нима бўлди? Сизга нима ёмонлик қилдим...
Селим дарвозадан ичкари киргунча ялинчоқ овозда шу гапларни такрорлайверди. Остона
ҳатлаши билан Зелихонни оёғи ҳам ишга киришди. Гўштдор одамнинг тўрт-беш қадам учиб
тушганини орқадан келаётган Элчин ҳам, Аҳадбей ҳам сезмай қолишди. Селим ўрнидан
туришга ҳаркат қилиб типирчилади. Зелихон унга яқинлашиб, сочини тутамлаб кўтарди-да,
жағига мушт урди. Элчин Зелихоннинг муштлашишини кўп кўрган. Бунақа пайтда уни тўхтатиб
қолиш жуда мушкул. Ажратмоқчи бўлганлар ҳам унинг муштидан ёки тепкисидан бенасиб
қолмайдилар. Элчин, Селимнинг кимлигини, калтакка лойиқми ё йўқми, билмаса-да, Зелихонга
эрк бериш номаъқул эканини фаҳмлаб, орқасидан қучоқлади. Аҳадбей чаққон юриб келиб,
Зелихон билан Селим орасида туриб олди.
— Аҳадбей, қоч, — деди Зелихон, тишини ғижирлатиб.
— Зели, ўзингни бос, фойдаси йўқ.
Бу орада ошхона томондан аёл кишининг фарёди эшитилди. Бир нафас ўтмай, семиз хотин
«вой-дод, эримни ўлдириб қўяди», деганича лопиллаб югуриб кела бошлади.
— Қайт, — деди Зелихон унга қараб ўшқириб. — Қайт, деяпман! Жойингда дамингни чиқармай
ўтир!
Хотин унинг пўписасига парво қилмай, эрини тўсди. Аҳадбейнинг рўпарада туриши, хотиннинг
қалқон бўлиб олгани ҳам фойда бермади. Зелихон бир силтаниб Элчиннинг қучоғидан чиқдию
Селимни тепди. Хотин эр билан овора, Элчин билан Аҳадбей эса Зелихонни маҳкам ушлашди.
— Гули, милисага тилпон қил! — деб бақирди аёл, ошхона томон қараб.
— Зели, қўй уни, кетдик, — деди Аҳадбей.
— Йўқ, қўймайман, — деди Зелихон. — Ҳаммасини шу бошлаган. Қўйвор мени, — Зелихон
шундай деб силтанди. — Қўйвор, бу хунасага тегмайман. Сен чиқиб маҳалладаги турклар
билан ўзбекларни чақириб кел. Мен бунинг айбини бўйнига қўяман. Ўзбеклар буни тошбўрон
қилишсин.
Аҳадбей итоат билан чиқди. У одам тўплашга улгурмай Селимнинг дарвозаси рўпарасида
милисанинг машинаси келиб тўхтади. Ундан икки милиса йигит тушди. Улар остона ҳатлашлари
билан Зелихон:
— Орқага қайтларинг! — деб буюрди.
Милиса йигитлар аввалига буйруққа итоат этиб, тўхтадилар. Сўнг «ким экан бу, бизга буйруқ
берадиган?» дегандай яна бир-икки қадам қўйдилар.
— Қайтинглар! — деб бақирди Зелихон, сўнг Селимга ўгирилди. — Кимлигимни биласан, а?
Айтиб қўй, қайтишсин!
Селим Зелихонга қўрқибгина қараб олиб:
— Қайтинглар, — деди.
Милиса йигитлар кўчага чиқишди-ю, аммо машиналарига ўтиришмади. Бу орада ўнга яқин4
одам тўпланди. Аҳадбей кўпчиликни айтган бўлса ҳам, чўчибми, мулоҳаза қилибми,
чиқишмади. Зелихон оқ яктак устидан майда қавиқ тўн кийиб, белбоғ боғлаган, бир тутам оқ
соқоли ўзига ярашган чолга яқинлашиб, қўш қўллаб сўрашди-да:
— Ота, — деди, — мана бу одамни танийсизларми?
— Ҳа, таниймиз, болам, — деди чол, юзи қонталаш Селимга ажабланиб қараб.
— Бу одам эмас, шайтоннинг урғочиси, буни ҳам биласизми?
— Ундай деманг, болам, бу ҳам Худонинг бир бандаси.
— Худонинг бандаси бунақа бўлмайди-да, ота. Бу одам тузингизни ичиб, тузлиғингизга
тупурди. Кечаги тўс-тўполонни шу бошлаган. Отган бола билан ўзим гаплашиб чиқдим. Мен
чеченман, ота. Аммо ўзбекнинг нонини еганман, сувини ичганман. Турклар билан қисматим
бир. Бу бармоғимни тишласам ҳам оғрийди, бунисини тишласам ҳам оғрийди. Орада қон
тўкилишини истамайман.
— Худо хоҳласа низо чиқмайди, болам. Қирқ йил бир гап ораламаган, энди оралайдими?
Ёшлар...
— Йўқ, ота, калта ўйламанг. Буларнинг оёқлари зулмга қараб етаклаяпти. Бегуноҳ инсон
қонлари тўкилади.
— Астағфируллоҳ, денг, болам. Ёмон нафас қилманг.
— Бу хунасани тошбўрон қилиб ўлдиринглар. Жавобини мен бераман. Тошбўрон
қилмасаларинг ўзим ўлдираман. Шу савобни деб қамоқда чириб кета қолай.
Чол Зелихонга яқинлашиб гўштсиз бармоқлари билан унинг ғазабдан ёниб турган юзини
силади. Зелихон сесканиб кетди. Бобосининг бармоқларини эслади. Бобоси ўлганидан бери бу
юзларни биров меҳр билан силамаган эди...
— Болам, шайтонга ҳай беринг. Гуноҳи бўлса, ана, милиса турибди. Олиб борсин, сўроқ
қилсин...
Чолнинг бармоқлари Зелихон вужудига ҳукм ўтказаётган ғазабини енгди. Ғазаб, нафрат
чекинди-ю, бирдан хўрлик булути босиб келиб, кўзлари намланди.
— Ота, кўнгилчанглик қилманглар. Бунақаларнинг мингтасини йиғиштириб келсангиз, битта
пичоққа соп бўлмайди-ю, аммо ҳаммаёқни қиёмат қилиб кетиш қўлларидан келади. Сиз
милисага ишонманг, ота.
— Болам, мендай нодон чолга хўп, дея қолинг, юринг, — чол шундай деб уни елкасига қоқди.
Шундан сўнг ҳозиргина шер кепатасидаги Зелихон қўй ҳолига тушди.
— Кетайлик, — деди Элчин, — ота тўғри айтяптилар.
— Мен бу хунасага яхшиликча айтган эдим, — деди Зелихон, худди ўзига ўзи гапиргандай. —
Арининг уясини кавлама, кўчиб кет, девдим... Бу кўр, мен соқов эканман. Кўр билан соқов икки
дунёда бир-бирининг гапига тушунмайди...— Зелихон шундай деб, бўшашган ҳолда дарвоза
томон юрди. Милиса йигитларнинг олдидан ўтаётганида тўхтади: — Обориб тиқиб қўйиш
қўлларингдан келадими? — Йигитлар жавоб ўрнига бир-бирларига саволомуз қараб олдилар.
Зелихон улардан тасдиқ жавобини кутмаган ҳам эди. Агар Селимнинг адолатли жазо олишини
билганида уни дўппосламас, одам тўплаб «тошбўрон қилинглар», демас эди.
— Ҳақиқий эркак бўлиш учун ўғил бола бўлиб, туғилиш кифоя эмас, — деб тўнғиллади
Зелихон, «Запорожетс»нинг орқа томонига ўтириб. Бу гапни кимга қарата айтганини Аҳадбей
ҳам, Элчин ҳам англамади.
— Бекорга бўғиляпсан, — деди Аҳадбей. — Гапингга кириб тошбўрон қилишганида баттар
бўларди. Чол тўғри қилди.
Элчин суҳбатга қўшилмади. Унинг назарида ҳам оқсоқол энг тўғри йўлни танлаган эди. Элчин
бу воқеани бир неча кундан сўнг яна эслайди. Ана ўшанда «Чол тўхтатмай, Селимни тошбўрон
қилдирганида балки бу қиёмат содир бўлмасмиди», деб ўйлайди.
Табиатга ҳукм ўтказган қиш ер сатҳини безайди. Одам юрагида кўз очган қиш эса дилни
музлатади, инсонга ҳусн бермайди. Кўнгилни ўз ҳукмига олган муз одам оласига хос меҳр-5
шафқатни маҳф этади. Оқибатда эса йиртқич ҳайвонларни ҳам лол қолдириши мумкин бўлган
ваҳшийликлар содир бўлади.
Зелихон, чолнинг бармоқлари юзига тегиши билан кўнгли юмшаган бўлса ҳам, аламдан
тушмаган эди. «Агар бир итни ўлдирсанг, одамлар сендан нафратланишади, — деб ўйлади у. —
Олдин «бу ит қутурган» деб ишонтириб, сўнг ўлдирсанг, раҳмат айтишади. Селим итдан баттар
махлуқ эди, қутурган итни балки даволаш мумкиндир. Пул қутуртирган одамни-чи? Уни фақат
ўлдириш керак. Нимадан қўрқишди?..»
— Аҳадбей, аеропортга ҳайда, — деди Зелихон буйруқ оҳангида. — Элчинни кузатиб қўяйлик.
— Бир-икки кун қоламан, — деди Элчин, эътироз билдириб. — Ошна-оғайнилар билан
отамлашиб кетай...
— Ўзинг биласан. Мен булар тинчигунча Аҳадбейникида бўламан. Аҳадбей, Фарғонага ҳайда.
Федяни топайлик.
Элчин шаҳарни кесиб ўтган сой бўйида тушиб қолди. Эски «Запорожетс» машиналар оқимига
қўшилиб бурилиб кетгунича орқасидан тикилиб турди. «Зели оға ҳозир гап кўтара олмайди, —
деб ўйлади у. — Ташлаб кетсам ҳам бўлмайди. Жигарларим дўзахда куйса, мен жаннатда
яйраб яшай оламанми, деди. Кўнгли ёмонлик сезяпти. Наҳот, арзимас жанжалдан катта фожиа
туғилса?! Илгари йигитлар уришмаганми, бир-бирига пичоқ тортмаганми? Нимага энди қиёмат
бошланиши керак? Қорабоғдаги аҳвол маълум. Тил бошқа, дин бошқа, дил бошқа. Тили бир,
дини бир, урф-одати бир одамлар бир-бирларининг қонларини нимани баҳона қилиб
тўкадилар? Зели оға ошириб юборяпти шекилли? Ҳар нима бўлганида ҳам, бир-икки кун шу
атрофда юрай-чи... «Рақиб кула бошлар, яқин дўстинг аҳволингга чекмаса қайғу...» Элчин шу
тўхтамга келиб, сой бўйидаги самовархона томон юрди.
Элчин яқиндагина бўёқдан чиққан сўрига бориб ўтирди. Сойнинг лойқа суви айқириб, бетон
қирғоқни ялаб ўтади. «Одамнинг умри ҳам шу сойга ўхшайди, — деб ўйлади Элчин. — Дам
мана шу лойқа сувдай зардоб тўлиб оқади. Дардини қаёққа сингдиришини билмайди... Ҳаёт
икки қирғоғи бетонланган сойнинг ўзи. Бир қарич четга чиқмайсан. Айниқса лойқа дамларда
қийин. Бу сой ҳам бора-бора тинчийди, тинади. Шунга мажбур, бошқа иложи йўқ...»
— Ассалому алайкум, Ҳофиз ака...
Қироат билан берилган салом уни хаёл дунёсидан қайтариб, овоз келган томонга ўгирилишига
мажбур этди. Марғилоннухса дўппини бошига қийшиқ қўндирган, қалдирғоч мўйлови ўзига
ярашиқли, кўзлари кулиб турувчи йигит Элчин ўгирилгач, яна бир марта салом берди-да,
қўшқўллаб сўрашди.
— Омонмисиз, ака, бугун қуёш қаёқдан чиқди, деб турсам, сизнинг келишингиз экан-да, —
йигит кўрпачанинг бир четига ўтириб, юзига фотиҳа тортган бўлди. — Сизни кўриб аввал
кўзимизга ишонмадик. Ака, бир лутф кўрсатиб, бизнинг сўрига ўтсангиз, бир чўқимгина ошимиз
бор эди.
Элчин бу йигитни танимагани учун таклифини қабул қилишга иккиланди.
— Сиз ҳеч хижолат бўлманг, ака, — деди йигит. — Санъат шинавандалари йиғилганмиз. Мен
театруда ишлайман. Хизматга эндигина кирган вақтимда бир келган эдингиз. Шу-шу кўнгилни
эгаллаб қўйгансиз. Исмим Толибжон, ака, марҳамат қилинг.
Элчин кўпам ноз этмай, ўрнидан турди. Тенгқур ҳамкасблар ичкарида давра қуришган экан.
Уларнинг айримлари Элчинни аввал ҳам бир-икки кўрган, айримлари довруғини эшитган эди.
Элчин шуҳрат отидан барвақт тушиб қолмаганида бундай даврани менсиб қўшилармиди, йўқми
— Худо билади. Амалдорлар мансабдан тушган куннинг эртасигаёқ ёлғизланиб қоладилар.
Ўзини дўст тутиб юрганлар юз буриб кетаверадилар. Шуҳрати сўнган санъаткорларни эса бу
аччиқ қисмат кутмайди. Уларнинг мухлислари сақланиб қолади. Айниқса ҳамкасблар юзаки
бўлса-да, қуллуқ қилиб турадилар. Инсофи бор санъатчи «осмонда сузиб юрганимда буни
менсимай дуруст иш қилмаган эканман», деб хижолат бўлиши мумкин. Отдан тушса ҳам
эгардан тушмайдиган хили эса, «мени иззат қилишга мажбурлар», деб йўнилмаган таёқдай6
ўтираверади. Элчин Фарғонада кўп бўлган, кўп зиёфатларнинг тўрида ўтирган. Кўп одамлар
билан қўл бериб сўрашавериш ҳам эриш туйилган. Ҳозир ўша қилиғи эсига тушиб одамларни
менсимай ранжитгандирман, деб бир оз уялди.
Даврадагилар Элчиннинг ташрифидан астойдил қувондилар. Меҳмонни хижолатга қўйиши
мумкин бўлган гаплардан гапирмадилар, хотираларни тилга олмадилар. Элчин билган
одамларни бир-бир эслаб, сўраб-суриштирди. Даврадагилар дам ҳазил билан, дам афсус билан
жавоб қайтардилар. Ош сузилишидан олдин Элчин:
— Фарғона тинчми, ўзи? — деб сўради.
— Тинч бўлмай қаёққа борарди. Қизил пошшомизни Масковга депутат қилиб сайлаб қўйганмиз.
Дўппини бошга чамбарак қилиб юрибмиз, қизил пошшо даврида Фарғонамиз би-ир
гуллайдиган бўлиб турибди.
— Толибжон эрта-саҳарда биринчи овоз берган, — деди даврадагилардан бири. — Нима бўлса
Толибжон жавобгар.
Аскияга суяги йўқ йигитлар Толибжонни бир-бир «олишгач», Элчин яна бошлаб қўйган гапига
қайтди.
— Турклар тинчми?
Кутилмаган бу саволдан ҳамма бир-бирига қараб олди.
— Туркларга нима бўлибди, — деди Толибжон ажабланиб. — Бир гап борми?
— Ҳар хил мишмишларни эшитяпмиз.
— Бу мишмишлар етиб келмади бизга. Бир гап бор бўлса эшитардим. Қўшним турк. Кунда
бўлмаса ҳам кун ора бир коса овқатни биз уларга илинамиз, эртасига улар бизга илинишади.
Шавкат тоға деганимиз мени «ўғлим-ўғлим», деб бошига кўтаргудай қилади. Бугун эртаматан
чиқиб иккита қўйимнинг жунини олиб бердилар, денг. Агар уларга тегишли нохушроқ гаплар
бўлса, мен эшитардим. Шавкат тоға ҳамма дардларини менга айтадилар.
Элчин орага ноўринроқ савол ташлаганини фаҳмлаб, гапни театрга буриб юборди.
— Бугун Водилда контсертимиз бор, ака, ошдан кейин жўнаймиз. Биз билан бориб иккитагина
ашула қилиб берсангиз, жаннатни ҳадя этгандай бўлардингиз-да...
Элчин бу таклифга кўнди. Уни тамошанинг иккинчи бўлимида чиқарадиган бўлишди. Тамошага
тўпланганлар Элчиннинг келганини эшитган, дам-бадам «Элчин чиқсин!» деб ҳайқириқлар
эшитилиб қолар, бу хитоблар унга довруқли кунларини эсига солиб, юрагини ҳаприқтирар эди.
Элчин торни созлаб турганида Толибжон башанг кийинган бир йигитни бошлаб келди. Элчин
унинг кўзларида ташвиш учқуни кўрди.
— Ҳа, Толибжон, баҳай? — деди ҳазил оҳангида. Толибжон жавоб беролмай, кўзларини олиб
қочди. Унинг ўрнига йигит жавоб қайтарди:
— Мен обкомданман, мафкура бўлимидан, — у шундай деб ён чўнтагидан қизил гувоҳнома
чиқарди.
— Қўяверинг, ишондим, — деди Элчин, гувоҳномага қарамай.
— Сиз бугун саҳнага чиқа олмайсиз.
— Нимага энди?
— Контсерт — мафкуравий тадбир. Репертуарини обком тасдиқлаган. Сиз нима айтасиз, биз
билмаймиз. Маданият министрлигидан рухсатингиз бўлиши шарт.
— Жон ака, бу кишини биз таклиф қилганмиз. Ўзларича келганлари йўқ, — деди Толибжон
бўғилиб. Элчин бу масалада анча гап-сўз бўлганини англаб, жилмайди:
— Толибжон, акангизни қийнаманг.
— Ҳа, ана, тушунар экансиз-ку! Мен буларга тушунтираман, деб жигарим қон бўлиб кетди.
Ўтган ҳафта Дадахон деганлари келиб «қўзғалинг», деган ашула айтибди. Партбилетимни
қўйишга сал қолди.
— Ташвишланманг. Айтмасам айтмабман-да. Сибирнинг совуғида томоқни олдириб қўйганман.
Илгариги овоз йўқ. Қамалганимни эшитгансиз, а? — деди Элчин, обком вакилига синовчан7
тикилиб.
— Ҳа... йўқ... шунақамиди? — деди йигит. Кейин Толибжонга ўгирилди. — Мен жойимда
бўламан.
У нари кетиши билан Толибжон бўралаб сўкди.
— Кимдир чақибди. Дарров етиб келибди-я! Ўзини гўлликка солишини қаранг... Билмасмиш...
Ака, узр, энди...
Элчин бағрида ғазаб ўти аланга олаётганини яшириб, ҳазин жилмайди-да, унинг елкасига
қўлини қўйди.
— Унинг жойи қаерда экан?
— Биринчи қаторда. Қоққан қозиқдек ўтиради.
— Сиз хижолат чекманг, Толибжон. Агар хўп десангиз, бир иш қиламиз. Бу нусха контсертда
чиқмасин, деди-а? Мен танаффусда иккита ашула айтиб бераман. Сиз танаффус эълон қилингу, дарров пардани ёпманг. Чиққанимдан кейин ёпасиз. Хиралик қилса, мен билмадим, деб
тураверинг.
Толибжон пича ўйлангач, таваккал, дегандай қўл силтади.
— «Пахта рақси»дан сўнг тайёр туринг.
Танаффус эълон қилиниб, беш-ўн одам ўрнидан қўзғолишга улгурмай, саҳнага Элчин чиқиб
келди. Уни таниганлар бирданига қийқириб, ҳуштак чалиб юборишди. Шу заҳоти шошқич
равишда парда ёпилиб, Элчин саҳна чеккасида тамошабинлар билан юзма-юз қолди.
Ўринларидан турганлар «танаффус эълон қилиниши ҳазил экан-да», деган хаёлда қайта
ўтирдилар. Биринчи қатордаги обком вакили эса шарт туриб, саҳна ортига олиб борувчи зина
томон юрди.
Мухлислар ҳаяжони тингач, Элчин енгил таъзим қилиб, сўз бошлади:
— Мени унутмаганингиз учун қуллуқ, азизларим. Урушдан олдин Юсуфжон қизиққа «сиз
рамкадан чиқиб кетяпсиз», деб танбеҳ беришган экан. Шундан сўнг уста кейинги томоша
пайтида бўйинларига бир расмнинг рамкасини солиб чиқибдилар. «Менга шундай дейишган
эди, энди рамкадан чиқмай гапираман», дебдилар. — Ўтирганлар кулиб, қарсак чалишгач,
Элчин ўзини енгил сезди. — Мен бу томошага меҳмонман. Шу сабабли танаффус пайтида
рамкадан чиқмай иккитагина ашула қилиб бераман. Бу ашулалар Ватандан узоқда, озодликни
қўмсаб юрган пайтларда туғилган. Мен ҳақимда сиз турли гап-сўз эшитгансиз. Гапнинг тўғриси
шуки, гуноҳим учун жазолашган. Ҳақли жазони ўтаб, ҳузурингизга қайтдим.
Элчин торнинг созини бир текшириб олгач, титроқ оҳанг янгради. Якка торда, ғижжаксиз,
доирасиз қўшиқ айтиш расмдан чиққани учун аввалига мухлислар бир гарангсиб олишди.
Электрга уланган Оврупо чолғу асбобларининг шовқинига кўника бошлаган қулоқларга
торнинг инграши ғалати туюлди. Сўнг... Элчиннинг бўғиқ, дардли овози таралди...
Ўксир кўнгил қуши —
Тушди қафасга.
Сира етолмайдир
Эркин нафасга
Қаро кунлар тушди менинг бошимга...
Тўпланганлар қўшиқни нафас ютиб тинглашаётганда бирдан микрофон узиб қўйилди. Элчин
бунинг сабабини дарҳол англади-да, овозини бироз кўтариб, қўшиқни давом эттираверди.
Орқароқдаги мухлисларга овоз етиб бормай бетоқат бўлиб ҳуштак чала бошлашди. Элчин
«тинчланинг», дегандай қўл кўтарди-да, пастга тушди. У кенг давра ўртасида тургандай
ашуласини давом эттирди.
Эй! Сен мени ҳақир кўрган, тубан деган афанди!8
Эй! Устимда бир умрга хўжа бўлмоқ истаган.
Эй! Бўйнимга кишан солиб, ҳалокатга судраган,
Кўзларингни заҳарлатиб ўйнатмагил, бас энди!
Қўшиқ шу ерга келганида саҳнага бир йигит чиқиб микрофонга яқинлашди-да:
— Элчин ака, бу ёққа чиқинг, чироқни уладик, — деди узрли оҳангда.
Элчин торни чалишни тўхтатмай, саҳнага қайтди.
Кишанларинг занг босгандир, сергак бўлким, узилур,
Томирида қўзғалишнинг ваҳший қони гупирди.
Эски фикр, анъаналар энди буткул узилди.
Ё битарман, ёки сенинг салтанатинг бузилур!
Элчинни аввал билганлар ҳам, билмаганлар ҳам қўшиқларни ҳайрат билан тинглар эдилар.
Илгари ёр васлини куйлашдан бошқасини билмаган бу хушовоз ҳофиз уларга бутунлай ўзга
кўринишда кўринмоқда эди. Бир жуфт қўшиқ икки-уч жуфт бўлди ҳамки, мухлислар уни қўйиб
юборишмади. Қўшиқдан қўшиққа ўтгани сайин Элчиннинг ўзига нисбатан ишончи орта борди.
Ҳосилбойвачча хорлаганидан бери кўнгли чўкиб юрган эди. Бу издиҳомда онадан қайта
туғилгандай бўлди.

Шариф Намозов шаҳар марказидаги уч қаватли қадимги бино ертўласида шундай сарой
жойлашганини етти ухлаб тушида кўрмаган эди. «Асадбек идорасида кутиб ўтирибди», деган
хабар келганида идора деганнинг шундай ҳашамдор бўлишини ўйламаганди. Шу пайтгача
бунақа одамлар пинҳона иш юритишади, деган фикрда эди. Шундай сароймонанд жойда
ўтиришибдими, демак, ўзларига ишонишади. Давлат ҳам айшингни суравер, деб уларга қўйиб
берибдими, демак, ҳазиллашиб бўлмайди.
Кесакполвон Шариф Намозовни қандай кутиб олиш хусусида Бўтқага аниқ кўрсатма берган
эди. Бўтқа хўжайиннинг топшириғини аъло даражада ўринлатди: Намозов остонада кўриниши
билан пешвоз чиқиб, салом берди:
— Бек акам ҳозир бўшаб қоладилар, окахон, унгача бир пиёла чойимиз бор.
Шариф Намозов Бўтқанинг изидан юриб, шинам бир хонага кирди. Меҳмон ўрнашиб ўтириб
олгач, кафтдек қутичани қўлига олиб, телевизор томон тўғрилаб тугмачани босган эди, экран
ёришди.
— Сиз баҳузур ўтира туринг, — деди Бўтқа унга илтифот кўрсатиб.
Телевизорда хорижнинг тамошаси кўрсатилаётган эди. Намозов шундай беҳаё тамошалар
мавжудлигини эшитганди-ю, аммо кўришга иштиёқи ҳам, вақти ҳам йўқ эди. Ҳозир қарамай
деса ҳам, кўзи тамошага тортиб кетаверди. Шу зайлда хонага дўндиқ бир қиз кириб келганини
сезмай қолди. Калта кўйлакли дўндиқ қўлидаги патнисни курсига қўйиб, нозли жилмайиб
қўйди.
— Қаҳва олиб келдим, — деди-да телевизорга қараб олди. Сўнг девон ёнбошидаги курсида
турган шишани олиб иккита биллур қадаҳга коняк қуйиб бирини Шарифга узатди-да, ўзи
иккинчисини олиб, пастга гилам устига ўтирди.
— Олинг, — деди ишва билан.
Шариф туш кўряптими ё кино тамоша қиляптими, билмай гаранг бўлди. Унинг гангиб
қолганини сезган дўндиқ тирсагини тиззасига қўйиб яна нозланди. Шарифнинг кўзи ярим очиқ
кўкракнинг ариқчасига тушиб, юраги энтикиб кетди. Конякни ичиб юборганини ўзи ҳам билмай9
қолди. Дўндиқ қадаҳни бир хўплаб, курси устига қўйди-да, Шарифнинг тиззасини қучоқлади.
Шарифнинг эҳтироси жиловини узиб, қўллари ўзига бўйсинмай қолди. Бу дунёда шундай
маишат борлигига энди ишона бошлаганида эшик очилиб, Бўтқа кириб келди. Шариф уни
кўриб чўчиб тушди. Бўтқа эса ҳеч нима кўрмагандай, хотиржам оҳангда:
— Бек акам кутяптилар, — деди.
Кесакполвон Шариф Намозовнинг шу ерда экани, Бўтқага топширган вазифаси ҳақида
гапиргач, Асадбек уни жеркиб берди:
— Бу қилиғингни бошқа ерда қилмайсанми?
— Кимлигимизни билиб қўйсин. Ҳаёт қанақалигини би-ир кўрсин. «Ҳақиқат, ҳақиқат!» деб
нима кўрибди. Ана энди бугундан бошлаб бор ҳақиқатга тупуради. Ўзимизнинг одамга
айланади. Ҳақиқат деганнинг ярмига амал бериб, «Волга»га ўтқазиб қўй, ярмининг қўйнига
биттадан жононни солиб қўйсанг, кимлигини биласан. Бугун уни маишатга олиб қоламан.
— Ҳаддингдан ошма. Чақир уни, — деди Асадбек.
Шариф бу хонага юраги дукури босилмаган ҳолда кириб келди. Асадбек ўрнидан турмай,
ўтирган ерида унга қўл узатди. Асадбекнинг қараши жиддий, Кесакполвон эса айёрона
жилмайиб боқиб турарди. Чувринди унга эътибор бермай, қандайдир қоғозлардаги ёзувларни
диққат билан ўқирди.
— Ишлар қалай, ўртоқ директор? — деди Асадбек, киноя билан. — Планлар ошиғи билан адо
этиляптими?
— Ҳа, бажармасак бўладими?
— Бу акангиз айтмаганмиди? — Асадбек шундай деб Кесакполвонга қаради.
— Айтгандилар.
— Хўш? Нима учун планни бажараман, деб зўр беряпсиз?
— Юқоридагилар қўйишмаяпти.
— Сиз учун юқори биз бўламиз. Биз айтдикми, тамом! Бажаришга мажбурсиз. Сизга ким буйруқ
берди, министрми?
— Йўқ, Фарҳодов дегани...
Асадбек Кесакполвонга қаради:
— Ҳайдар, билармидинг?
— Йўқ, ҳозир...— Кесакполвон шундай деб телефон гўшагини олди-да, керакли рақамини
терди.
— Фарҳодовми? Ҳа, мен, Ҳайдар акангман. Намозовинг нима деяпти? Планни бажарасан, деб
сен зўрлаганмишсан-ку? Мажлисда айтдингми? Унга тегишли эмасми? Шуни секин ўзига айтиб
қўйсанг ўласанми, ҳе сўтак. Ҳа, айтиш керак, қозоқнинг тўққиз пулидек тушунтириб, белига
тугиб ҳам қўйиш керак. Дуойи саломни олдингми, энди ўчир овозингни...
Кесакполвон гўшакни жойига қўйиб, Шарифга қаради:
— Эшитдингизми? Директор деган бунақа лалаймайди.
— Бу ой етмишдан ошмасин, — деди Асадбек. — Кейинги ойларда ишчилар маош олмайди.
Керакли одамларга пул-мул бериб туринг. Бошқалар бўшаб кетаверсин.
— Бунинг иложи йўқ, банкда заводнинг пули кўп.
— Кўп бўлса ҳам маош йўқ, — деди Кесакполвон таҳдид оҳангида. — Лалайманг, дедим-ку?
— Португалиядан жавоб йўқми ҳали ҳам? — деди Асадбек, биринчи масала ҳал, деган оҳангда.
— Жимжит бўлиб кетишди.
— Бориб келиш керак. Уларга ёқмаса бошқалар билан гаплашамиз.
— Бориш учун улар чақиришлари керак. Доллар керак.
Бу гапдан сўнг Чувринди қоғоздан бош кўтарди:
— Бу ёғини бизга қўйиб беринг.
Асадбек «гап тамом» дегандай ўрнидан турди. «Шу икки оғиз гапни телефонда айтиб қўйишса
ҳам бўларди-ку», деб ўйлади Шариф, эшик сари юриб.
— Мени кутиб туринг, гап бор, — деди Кесакполвон.
— Жамшид қаерда? — деди Асадбек, Шариф чиқиб кетгач.
— Эрталабдан бери кўрганим йўқ. Маишат қилиб ётгандир, — деди Кесакполвон. — Янгисини
топган экан, ўша билан овора.
— Маишат, деявериб ҳаммани буздинг. Энди бичиб қўйишим қолди.
— Эркаклар билан ишлагандан кейин чидайсан, ошна. Ёш йигитлар вақтида маишатини қилиб
олсин. Вақтида ўзинг ҳам...
— Бўлди, айнима. Жамшидни топ. Бугун Масковга учсин.
— Нимага?
— Хонгирей билан учрашиб келсин. — Асадбек шундай деб Зелихон билан икки кун аввал
бўлган учрашув мазмунини айтди.
— Жамшидни юборманг, — деди Чувринди. — Ўзингиз бориб келганингиз маъқул. Иш
жиддийга ўхшайди.
— Жамшидни топ, бирга борамиз.
Қизига қараб туриб, Манзуранинг кўнгли ўксиди. Зайнаб турмушидан нолиб, ҳасрат қилмади.
Бироқ кўзларини шодлик учқунлари тарк этгани онанинг зийрак назаридан четда қолмади.
Зайнаб сингари келинчаклар бунақа дамларда яйраб-яшнаб юрадилар. Юзларига тушган доғ,
бармоқларининг тўлишиб, узукларнинг сиғмай қолиши улар ҳуснига ҳусн қўшади. Зайнаб эса
худди сўлиётган гулга ўхшайди. Онасига дилини ёрмайди. Манзура унинг дардли нигоҳига
қараб туриб, ичида «қиз туғмайин мен ўлай», деб қўяди. Ётарида ҳам, турарида ҳам, дуо қилса
Яратгандан қизига бахт тилайди.
Худога шукр қилиши керак, куёви беўхшов эмас. Ёши каттароқ бўлса ҳам хушрўйгина. Зайнаби
қайнонанинг тергаб-тергашлари-ю, қайин эгачи, қайин сингилларнинг димоқ-фироқларидан
ҳоли. Бир жувоннинг бахтли турмуши учун ҳамма нарса етарли. Лекин бахт фақат емоқичмоқдан иборат эмаслигини у ҳам яхши билади. Асадбек билан турмуш қуриб оч, яланғоч
қолмади. Эри ичиб келиб, уни дўппосламади, кўчага ҳайдаб чиқармади. Бирин-кетин болалар
туғилишди. У эрининг «қимор ўйнамайман», деган сўзига ишона борди. Эри кеч қолса
жойнамоз устида кутмайдиган бўлди. Уйда ҳамма нарса тўкин эди. Аммо унга нимадир
етишмаётгандай бўлаверарди. Бахтсизлик фақатгина камбағални таъқиб этмайди. Бойлар
бахтсизликни ўзлари сезмаган ҳолда чақириб оладилар. Камбағал бахтсизликдан кўпам
куймайди, унга кўникиб қолган. Аммо бойларнинг бахтсизликка чидашлари қийин. Камбағал
учун арзимас бир гап бўлиб кўринган ҳар бир нарса бойлар учун беқиёс бахтсизликдай
туюлади...
«Қизимнинг эрига кўнгли йўқ, — деб ўйлади Манзура. — Фарзанд кўрса балки дили юмшар...
Ҳозирги қизларда сабр деган нарса йўқ, тавба...»
Қизи ўқишга бормаётганини айтганида Манзура «ўзинг биласан», деб қўйган эди. Бугун келиб
индамай ўтираверишини кўргач, «ўқишингга борганинг дуруст экан, қизим, дугоналарингни
кўриб кўнглинг ёзилади», деди. Зайнаб бу гапни эшитмагандай жавоб қайтармади. Айвоннинг
ўймакор устунига суяниб, ҳовлига ўйчан тикилиб тураверди.
Зайнаб шу ҳовлида Кумуш бўлиб яшаган эди, хаёлидаги Отабеги уни шу ҳовлида қучган,
ёноғидан бўса олган эди... Энди назарида бу ҳовлидан нур қочган, ғунчалари тўлиб эрта-индин
кўз очаман, деб турган атиргуллар ҳам хунук, мармар фаввора ҳам ўлик... Қуёш бор-у, файз
йўқ, хонадон қоронғу. Хоналарда ҳаёт кезиб юрибди, аммо бахт йўқ...
Фақат болохона... Бахт ўша ерда беркинганми?.. Унинг кўнгил қўйгани ўша ерда. Орзулари
дафн этилган бу хонадонга фақатгина уни кўргани келади. Кўриш насиб этса, кўнгли баттар
эзилиб, уйига қайтади. Ҳомиладорлигини билганидан бери эри уни бошида кўтариб юргудай
бўлади. Элчин уни суйиб-қучгани сайин у Жамшидни кўпроқ ўйлайди. Ёлғиз қолганида
тўлишиб бораётган қорнига қараб, ҳали туғилмаган боладан нафратланади. Назарида уни
бахтсиз қилган, умидларини чил-чил синдирган — шу бола. Хайриятки, нафрат қўзиган пайтда
оналик меҳри ҳам уйғониб, уни ёмон хаёллардан қайтаради.
Манзура қизидан кўз узмай, хўрсинди.
— Ётиб қола қол, қизим, — деди ўксик овозда.
Зайнаб онасининг дили пора-пора бўлиб кетаётганини сезмади. Ҳовли узра бемақсад кезиб
юрган нигоҳини йиғиб, унга қаради.
— Бугунча қола қол, — деб такрорлади Манзура.
— Йўқ, кетаман, — у шундай деб ҳовлига тушди. Чиқиб кетгунича болохонага икки-уч қараб
қўйганини Манзура сезди.
Зайнаб уйига қайтди-ю, бепоён саҳрода ёлғиз ташлаб кетилган бечора ҳолига тушди.
Кунни эринчоқлик билан ўтказган қуёш энди уфқдаги булутлар четини қизартириб ботмоқда
эди. Осмонни безаган бу манзара алдамчи, булут четлари қизил эса-да, бағри қора эди.
Ҳаёт остонада кутмайди. Қуёш ботиши билан бу бағри қора булутлар чақин чақиб, бостириб
келади. Дов-дарахтни савалаб ўтиб кетгач, юлдузлар чарақлайди. Сўнг яна қуёш чиқади.
Баргларда илиниб қолган томчилар жавҳар сингари ялтиллайди. Аммо Зайнабнинг хуфтон
дили бундан ёришармикин? Айрилиқ дарди енгилиб, умид гули очилармикин?
Қуёш ботмай туриб, кўз ўнгида борлиқ хира тортди.
Ёлғиз... Нидо йўқ... Гўё қуёш барчани ўлимга маҳкум этиб, видолашиб кетаётгандай. Тор
кўкрагига банди юраги беҳаловат тепади. Тепиб-тепиб кўкрак қафасини синдириб қочиб
кетгиси келади. Бу вужудини тарк этмоқни истайди. Тарк этолса ўтли ҳасратларнинг
фиғонлари мангуликнинг сукутига ғарқ бўла олармикин?
Бу хонадонга қадам босиб келганидан бери унинг ҳаёти пуч хаёллар зиндонига беркилди.
Беркилди-ю, қулф-калити бировнинг қўлида қолди. Топишган тақдирларида тўлин ой ва осмон
сингари бўлар эдилар. Энди осмон тўлин ойсиз тунд бўлиб олган. Дил қоронғи. Дил оғрийди.
Кўз ёши худди ёмғир... Кўзларни ёш куйдиради...
Унинг дардига ким шерик бўлиши мумкин?
Зайнаб бу тун ёлғиз қолишини, ёлғизликнинг темир тирноқлари орасида азоб чекишини
биларди. Элчин «бир-икки кун уйингизда туринг», деб кетди. Шу гапга биноан уйга борган эди.
У ерга ҳам сиғмади. Ёлғизликдан қўрққани ҳолда ёлғизликни истади. Ҳозир эса қаёққадир
боргиси келди. Ким биландир гаплашгиси келди. Таниш-билишлари кўп. Остона ҳатлаб кириб
боргудай бўлса, қучоқ очиб кутиб олгучи яқинлари кўп. Аммо қай бири унинг дардини
тушунади? Қай бири «қўй, ўша отарчи эрни, суйганинг билан бўл», дейди. Ҳеч ким айтмайди.
Аксинча, «Сабр қил, шайтон йўлига кирма», дейишади. Насиҳат қилишади. «Кимга ҳасратингни
айтсанг, дардингни олиш ўрнига, бирданига донишмандга айланадию бисотидаги
насиҳатларини сочиб ташлайди, — деб ўйлади Зайнаб. — Насиҳатгўй ақли бутунлар мунча кўп
бўлмаса, бу дунёда. Дардкаш мунча кам...»
Зайнаб ўзини ўзи чалғитиш учун ошхонага кирди. Бир ўзи учун овқат қилғиси келмай, ҳовлига
чиқди. Дарвозага қаради. Эшик қия очиқ. Кимдир кириб келгандай... Ким келди?
Уйга кирди. Телевизорни ёқди. Юмшоқ ўриндиққа ўтирди. Умид билан аввал дарвозага, кейин
телефонга қаради. Нима учун уйига қайтганининг сабабини у ҳатто ўзидан ҳам яширмоқчи
бўлади.
Ёлғизлигида бир мартагина кўча эшиги очилиб, У кириб келди. Шундан бери неча марта кўз
тикади. Кутгани келмайди. Бу кеч келармикин? Унинг илинжи шу.
— «Ўзича келмайди, бир баҳона билан чақир».
— «Шарманда... Шарманда...»
— «Ёшлик ва гул... Икковининг умри қисқа бўлади. Буни билганлар юришибди ялло қилиб.
Сен-чи?»
— «Шарманда... Шарманда...»
— «Менинг эрим борми? Ким у? Номусимни булғаган одамми? Агар энди мен унга хиёнат
қилсам, унинг номуси булғанадими? Фалончининг хотини...»
— «Вой, шарманда... вой, шарманда-е...»
— «Мен унинг номусини ўз кўз ўнгида булғайман, деб қасам ичганман. Худо уни шол қилиб
қўйсин. Ана ўшанда кўчадаги дайди итни бўлса ҳам бошлаб келаман, кўз олдида...»
Зайнаб шу қасамини эсласа ростдан ҳам умиди ушалгандай этлари жимирлашиб кетади. «Шу
иш қўлимдан келармикин?» деб иккиланади.
Аёл қасам ичмасин. Қасд қилдими, шайтон тўрига ўраладию оқибатда унга Худо ҳам бас
келолмас.
— «Чақир уни...»
— «Нима деб чақираман?»
— «Баҳона топ».
— «Уяламан».
— «Бирпас гаплашиб ўтириш мумкин-ку? Масалан... Ака-сингил сингари. Уни чақир, сен
ёлғизсан. Сени қўриқлаши лозиммасми?»
Шу тарздаги узоқ олишувдан сўнг унинг қўли телефон сари узатилди.
Жамшид кўнглига ёққан жувон билан бир кеча-кундуз қолиб кетди. У жаннат ҳурлари билан
яшаётганидай лаззат қилиб, Бек акасининг йўқлаб қолиши мумкинлигини ҳам унутди.
Асадбек йўқлатган пайтда у ўйнашини тарк этиб, йўлда келаётган эди. Болохонага чиқиши
билан йигитлар хўжайин йўқлаганини айтишди. Шу пайтда телефон жиринглади. Жамшид «Бек
акамдир», деб гўшакни кўтарди. Қўнғироқ қилган одам дарров гапира қолмади. Жамшид
учинчи-тўртинчи марта «алло!» дегач, Зайнабнинг ҳазин овози эшитилди:
— Зайнабман... Ҳовлида биров юрибди. Қўрқяпман...
Жамшиднинг шошилиб ўрнидан туриши учун шу хабар кифоя эди. Кейин айтилган гапларнинг
мағзини у йўлда кетатуриб чақмоқчи бўлди. «Кўча эшиги очиқ турибди... Мошинангизни катта
кўчага қўйиб келинг...» Бу гапларга тушуниш унчалик қийин бўлмаса-да, Жамшид ҳақ жавобни
олишни истамади.
У Зайнабнинг қарашларидаги сирни билмас эди, десак, сизни алдаган бўламиз. Аёл зотининг
қарашларини тушунмайдиган эркак борми ўзи бу дунёда. Жамшид қамоқдан чиққанидан бери
аёл зотининг турли тоифасини кўрди. Уларни кўзларига қараб, чиндан суйиб эркалаяптими ё
эрсираб қолганми, ё дарди пулми, дарров билиб олади. Зайнабнинг қарашлари эса... бошқача
эди. Зайнабнинг муҳаббатини тили тиш ҳатлаб ошкор эта олмасди, бироқ кўзлари «севаман!»
деб дод соларди. Жамшид бу додни кўзи билан кўриб, юраги билан эшитарди. Аммо бу фарёд
унинг қалбини ларзага солмасди. Чунки унинг юрагидаги муҳаббат туйғусини ўсмирлик
чоғидаги аёлнинг ўша найранги бўғиб ўлдирган эди.
У Бек акасига содиқ эди. Бек акаси учун, хусусан, шу қиз учун жони лозим бўлса, берарди.
Аммо қизнинг бу сирли қарашига банди бўла олмасди.
Шаҳар кўчаларидан машинани учириб ҳайдаб «балки бормаганим маъқулдир. Ҳали ҳам қайтиб,
Равшанни юборайми» деб ҳам ўйлади. «Эри қаёқда экан? Балки боргунимча келиб қолар...»
деган фикрда изига қайтмади. Элчиннинг Фарғонага кетганини билганида балки қайтар, шу
билан ташвишлардан қутулиб қолармиди...
Асадбек, Шариф Намозов чиқиб кетгач, уйига қайтмоқчи эди. Чувринди эски маҳалладаги
«амри маъруф»га таклиф этилганларини эслатгач, ноилож кўнди. Жалил бошлаб келган
чоллар «маҳаллани буздиришга йўл қўймаётган эмишсан», деб кетишганидан бери эски
маҳалласига ўтмаган эди. «Бормасам аразлабди, дейишмасин», деган фикрда йўлга чиқди.
Болалиги ўтган уйдан икки эшик нарида одамлар тўпланиб туришган эди. Машинани берироқда
тўхтатиб, тушишлари билан тўпдан бир киши ажралиб, улар томон юрди. Асадбек Жалилни
таниди.
— Қараб тур, ҳозир сасишни бошлайди, — деди Чувриндига.
— Хўп деяверасиз-да, — деди Чувринди кулимсираб.
— Бу маҳаллада ҳам одамлар туришини билармидинг? — деди Жалил салом-алик қилмай. —
Куттириш ҳам эви билан-да. Беш яримга кел, дегандан кейин кел-да. Омонмисан ўзинг
ишқилиб?
— Ака, хизматчилик-да, иш чиқиб қолди, — деди Чувринди, Асадбек ўрнига жавоб бериб.
— Яхши ҳамки «иш-ш-ш» дейди. «Хиҳ!» деса думингни тутқазмас экансан-да, а? — деди
Жалил, гапни ҳазилга буриб. — Юрақол, Собитхон маъруза қиляпти. Қўқонга кетиши керак
экан, зўрлаб олиб қолдик.
— Қўқонда нима қилар экан? — деди Асадбек.
— Ота-онаси ҳозир ўша ерда тураркан. Отпускага чиқибди. Бир ой уйида турар экан.
— Имомлар ҳам отпуска қилар эканми? — деб кулди Асадбек.
Асадбек ҳовлига ўрнатилган товуш кучайтиргичдан келаётган майин овоз эгасини Жалил
айтмаёқ таниган эди. Асадбекни воиз ўтирган уйга эмас, «нозик одамлар» учун ажратилган
хонага бошлашди. Жалил билан Чувринди унга ҳамроҳ бўлишди.
— Зўр гапиради-да, — деди Жалил, чой қайтариб.
Собитхоннинг маърузасини Асадбек икки-уч эшитган, таклифини рад этгани учун уни ёмон
кўриб қолган бўлса-да, нутқ сўзлашига тан берган эди. Шу сабабли ҳозир Жалилга эътибор
бермай, қорининг сўзларига қулоқ тутди:
— Шундай қилиб, ҳазрат Али, Розияллоҳу анҳу, қилич ҳам тақмай, совут ҳам киймай, оддий
кийимда Зубайр томон юрдилар. Бориб қарасаларки, Талха ҳазратлари ҳам мукаммал
қуролланган ҳолларида тайёр турибдилар экан. Ҳар иккиларининг яқинларига бориб, уларга
қараб: «Умримга қасамки, сизлар одамларни, отларни жангга тайёр ҳолга келтириб
қўйибсизлар. Бироқ, қиёмат куни Оллоҳ табарока ва таоло ҳузурига борганингизда унга
айтадиган узрларингизни ҳам тайёрлаб қўйдингизми? — дедилар. Сўнг уларни шайтон йўлидан
қайтармакни истаб яна шу гапларни айтдилар: — Оллоҳдан қўрқинглар, бундай бемаъни
урушга бел боғлашдан тийилинглар. Ўзи аввалда маҳкам этган арқонни ўзи чувалаб
ташлайдиган кимса каби бўлманглар. Буюк ислом жамоатини барпо этишда бениҳоя хизмат
этган эдингиз. Эндиликда уни парчалаб ташловчи кишилардан бўлиб қолмангиз. Сизларнинг бу
ишингиз Ислом жамиятини қиёматга қадар бирлаша олмаслик фитнасига гирифтор этмасун,
ўзимиздаги ички адоватга барҳам бермасак, ташқи душманлар бизни тезда мағлуб этажак. Биз
мана шундай мағлубият аламига учрамаслигимиз даркор. Биз ички тортишувларни ҳал этмай,
ўзаро биродаркушлик оловини ёқиб юборсак, келажак авлодларимиз учун ғоятда улуғ хиёнат
қилган бўламиз. Куч фақат бирликдадир. Қайси миллат бирлигини йўқотса, ўша миллат
келажаги учун қайғурмаган, ўзига ҳалокатни лозим этиб олган бўлади. Орадаги ихтилофни
Оллоҳнинг улуғ китобига ҳамда Оллоҳнинг муборак пайғамбарининг кўрсатган йўлларига амал
қилган ҳолда бартараф этмоғимиз даркор...»
Собитхон мулойим овози билан барчанинг хаёлини ўғирлаган эди. Хизматчилар шарпасиз
юришга уринадилар. Зарур гапи борлар бир-бирлари билан пичирлашиб муомала қиладилар.
Асадбек Собитхоннинг шу фазилати учун ўзи қурдираётган масжидга имом бўлишини истаган
эди. Бу «манман қори» эса рад этди. Асадбек фақатгина имомнинг ширали овозига маҳлиё
бўлмай, айтаётган гапларининг мазмунидан маст ҳам эди. Худди биров келишидан аввал
имомга «Асадбекнинг юрагида шундай яширин дард бор», дегану Собитхон атайин шу мавзуда
маъруза бошлаган. Суҳбат ниҳоясига етгандан сўнг ҳам издиҳом аҳли воизнинг сўзлари
таъсирида бир оз жим ўлтирди. Асадбек совуб қолган чойига қараб ўйга ботди. «Бирлигини
йўқотган миллат келажаги учун қайғурмаган бўлади... Биз-ку, бирлаша олмаймиз.
Сиёсатчиларга нима бало бўлган? Биз пул талашамиз. Дардимиз ҳам, имонимиз ҳам пул.
Уларнинг имони — амал. Ҳайдарнинг гапи тўғри. Ҳақиқат, миллат, деб валдираётган
хунасаларга биттадан «Волга» берилса овози ўчади. Биттаси ўзимизнинг депутатми...»
— Чойингни янгилаб берай, — деди Жалил, Асадбекнинг хаёлини тўзитиб. — Вақтлироқ
келганингда зўр гапларни эшитардинг. Энди ҳамманинг Худо дейдиган вақти келибди, ошнам.
— Вақт ўтди, десанг-чи... Биз-ку, Худо дермиз-а, лекин... Худо энди бизни бандам дермикин?
— Дейди, нимага демас экан? Беш вақт намоз ўқиганнинг ҳамма гуноҳидан кечаркан.
— Беш вақт намоз етарли бўлса зўр-ку? — Асадбек шундай деб ҳазин жилмайди. —
Собитхоннинг гапига қараганда менга ўхшаганлар кунига эллик маҳал намоз ўқиса ҳам
гуноҳини ювишга кифоя қилмаскан.
— Қанақа гуноҳинг борлигини биласанми? — Жалил «шу гапларнигни дилдан чиқариб
айтяпсанми?» дегандай унга тикилди.
Кетма-кет овқат киритилавериб суҳбатнинг белига тепди. Ҳозиргина мазмунли маърузага
маҳлиё бўлиб ўтирганлар бир неча нафас ичида қорин бандаларига айландилар...
Асадбек уйига хуфтонга яқин кириб келди.
— Эрталабки самолётда кетамиз, — деди у ҳовлига кириб келгач. — Чиқиб сўра-чи, Жамшидни
топишибдими?
Чувринди болохонага чиқиб, дам ўтмай қайтиб тушди.
— Келган экан, Зайнаб чақирибди.
— Нимага чақирибди?
— Сабабини билишмайди.
— Кетмай тур, — Асадбек шундай деб уй томон тез-тез юрди. Рўпарасидан чиққан Манзуранинг
саломига алик олмай, саволга тутди. — Қизинг қани?
— Уйида, — деди Манзура, хавотирланиб. — Нимага сўраяпсиз? Ҳали келиб кетувди.
— Куёвинг йўқлигини билармидинг?
— Йўқ... айтмади-ку?
— Ҳе, ношуд. — Асадбек шундай дейишга дедию кетидан ўзича «мен айтмаган бўлсам, қаердан
билсин», деб уни оқлаб ҳам қўйди.
Жамшид Зайнабникига кетди, деганда дастлаб кўнглига хавотир оралаган эди. Ҳозир куёви
йўқлигини эслаганида бирданига шубҳа уйғонди. Хотинига бошқа гап айтмай, уйига кириб,
телефон гўшагини кўтарди-да, рақам терди. Нариги томондан анчагача жавоб бўлмади.
Гўшакда эшитилаётган узун ду-дудлаш уни дам хавотир, дам шубҳа чоҳи сари тортарди.
Ниҳоят, жавоб бўлди. Қизи йиғламсираб, озгина зарда билан «Ҳа» деди. Асадбек гапирмай
тураверди.
— Ҳа, гапиринг! — деди Зайнаб зарда билан. Кейин гўшак қўйилди.
Асадбек яна рақам терди. Яна шу ҳол такрорланди. У қизига нима дейишни, шу топда нима
қилишни билмасди. Мияси қизиб уни фикрлаш қувватидан маҳрум этган эди. У қайта-қайта
рақам тераверди. Бешинчи ё олтинчи мартасида гўшакни Жамшид олди! Шундан кейингина
Асадбек хаёлини жамлади. Шошилиб ҳовлига чиқди-да, сигарет чекиб турган Чувриндига
қисқагина буйруқ берди:
— Кетдик!
Чувринди қаёққа, деб сўрамади.
Жамшиднинг машинасини Элчиннинг уйи олдида эмас, тор кўча бурилишида кўрган Асадбек
ажабланиб «Тўхта», деди. Пастга тушиб машина атрофида бир айланиб чиқди-да, Чувриндига
«Сен шу ерда тур», деб, ўзи куёвининг уйи томон юрди.
Кўча эшик қия очиқ эди. Асадбек худди ўғридек ичкарига бош суқиб чироқ нури тушиб турган
деразага қаради-да, ўзидан ўзи уялди. Ёшлик кезлари Кесакполвон билан бирга ўғриликка
боргудек бўлса ҳам бунақа ишларни Асадбек сира уддалай олмас эди. Ҳозир уни ташқаридан
кузатган киши ўғрилик оламида атак-чечак қилаётган бола бўлса керак, деб ўйлаши мумкин
эди.
Кўнглида дастлаб уйғонган хавотир энди йўқолган, аксинча шубҳа кучга кириб шармандалик
сиртмоғи билан бўйнини бўға бошлаган эди. Қизи йўқолганида, сўнг топилганида, сўнг
ҳомиладорлиги ошкор бўлганида шармандалик олови уни куйдирмаган эди. У дамда кўпроқ
ўзини айблаган эди. Қизининг юзини шувит қилмаслик учун шу отарчини куёв қилиб эди. Шу
масалада янглишдими? Қизи шунчалик... Бу фикрнинг ўзиёқ юрагини музлатиб қўйгандай
бўлди.
Шубҳага банди бўлган ҳолда изига қайтишни истамади. У ўзини мажбурлаб, ҳовлига кирди.
«Ёмон нияти бўлса эшикни очиқ қолдирармиди?» деган фикр кўнглига сал ёруғлик олиб
кирмоқчи бўлганида «есидан чиққандир...» деган гумон яна қора чодирга ўради. Асадбек аста
юриб келиб деразага яқинлашди. Бўй чўзиб ичкарига қарашга юраги дов бермади. Ичкаридан
дам Зайнабнинг, дам Жамшиднинг овози келиб турар, қўшқават дераза ойнаклари ичкаридаги
гапларни ўғри мушукдай пойлаб турган одам қулоғига етишига йўл бермас эди. Дераза қия
очиқ бўлганида балки олам гулистон эди. Асадбек бўй чўзиб мўраламас, ўзича бир хулосага
келиб, машъум ҳукмни чиқармас эди.
У деразадан мўралаган онда Жамшид ўрнидан турди. Зайнаб эса унинг бўйнига осилди...
Асадбек бу манзарага қараб тура олмади. У аввалига бостириб кирмоқчи ҳам бўлди. Аммо ўз
қизининг шармандалигини фош этиш унинг учун оғир эди. У шармандалик юкини елкасига
ортиб, ҳовлига қандай шарпасиз кирган бўлса, шундай чиқди. Эшик оғзидан дарров узоқлаша
олмади. Беш-ўн қадамни юрак тўлғоғида босди. Сўнг бир қарорга келиб, тез-тез юриб кетди.
Чувринди тор кўчадан кўз узмай турган эди. Асадбекнинг аста ичкари киргани, бир неча
дақиқадан сўнг чиқиб, оғир қадамлар билан юрганини ҳам кўрди. Бек акаси қадамини
тезлатгач, машина моторини ўт олдириб, юришга тайёр бўлиб турди. Асадбек машинага
ўтириши билан «уйга» деб буйруқ берди. Чувринди нохуш воқеа юз берганини сезди-ю, бироқ
«нима гап экан?» деб сўрамади.
Асадбек ҳовлига кира солиб, Манзурани чақирди:
— Қизингга телефон қил, тайёр турсин, бориб олиб кел, — деди.
— Сиз... бормадингизми? — деди Манзура ўсмоқчилаб.
— Мен нима қиламан у ерда? Бошқа ташвишим йўқми?! — деди Асадбек, ўдағайлаб, Манзура
шошиб чиқмоқчи бўлганида тўхтатди: — Телефон қил, дедим.
Манзура «шартми» дегандай қараб қўйди-ю, аммо буйруққа итоат этди. Бошқа пайт бўлганида
шарт эмасди. Асадбек Жамшиднинг тезроқ чиқиб кетишини истаб шундай деб буюрди. Ҳолбуки
Жамшид у билан изма-из уйдан чиққан, Асадбек машинага етай деганида орқасидан кўрган,
«Бек акамми ё бошқа одамми?» деб тусмол қилган эди.
Манзура билан Чувринди кетгач, Асадбек болохонага чиқди.
— Ҳайдар акангни топ. Нариги дунёда бўлса ҳам ҳозир етиб келсин.
Ярим соатдан сўнг ҳовлида Манзура овози эшитилди. Сўнг Чувринди болохонага чиқди. Бир
соат деганда Кесакполвон пайдо бўлди. Асадбек икки аъёнини бошлаб пастга тушди. Майдалаб
ёмғир ёға бошлаган эди. Осмонга қараб, юзини ёмғирга тутди.
— Ҳайдар, Шилимшиқ ўлдирилган жой эсингдами? — деди осмонга қараган ҳолда.
— Эсимда, — деди Кесакполвон.
— Қандай ўлдирилгани-чи?
— Эсимда.
— Шу ишни такрорлаш керак, қўлингдан келадими?
— Кимни?
— Эрталабгача бажарасан. Кимлигини айтганимда «нима учун?» деган савол бермаларинг.
Кавказликларинг тайёрми?
— Ҳа.
— Иккала ўлимни бўйнига олсин.
— Кимни?
— Жамшидни...
Кесакполвон ҳайратланиб Чувриндига қаради. Чувринди ҳукмга нима сабаб бўлганини
тахминан биларди. Шу боис Кесакполвоннинг савол назарига жавоб бермай юзини бурди.
«Балки аблаҳлик қилгандир. Лекин дунёда ундан бешбаттар аблаҳлар яшаб юрганида у ҳам
тирик қолса бўларди», деб ўйлади. Аммо фикрини тилига чиқариб ошкор этмади.
Йигитлар ичида садоқати билан ажралиб турувчи Жамшиднинг ўлимга маҳкум этилишини
Кесакполвон ҳазм қила олмади. Бунақа пайтда қарорнинг муҳокама этилиши ман қилинган
бўлса-да, сўради:
— Нимага?
— Ишинг бўлмасин, айтдим-ку...
— Бек, эрталабгача ўйла.
— Эрталабгача буйруқни бажар.
Жамшид тор кўча бошида кетаётган одамни Асадбекка ўхшатиб, юраги бир ҳаприқди.
Ҳаяжонини босиш мақсадида чўнтагидан сигарет чиқариб чекди. Шу пайт ҳовли томондан
қадам товушлари эшитилди. «Эргашиб чиқяптими?» деб ўйлаб орқасига ўгирилди. Эшик зичлаб
ёпилиб, калит буралди. «Бу ёғи қизиқ бўлди-ку?» Жамшид шу фикрда дарвозадан аста
узоқлашди. Тор кўча бошига етганида орқасига ўгирил-ди — кўча кимсасиз эди. Машинасига
ўтириб дарҳол юргизмади, ўйга толди.
У учун Зайнабнинг руҳий ҳолати бегона эди.
Зайнаб қўнғироқ қилиб чақиришга чақирди-ю, уятдан ёниб кетди. Дарров ҳовлига чиқиб кўча
эшикни қулфлади. Бир неча нафасдан сўнг уят алангаси пасайиб, яна шайтон йўриғига кириб
эшикни қия очиб қўйди.
Жамшид одати бўйича индамай кириб келди.
— Тинчликми? — деди уйга кириб.
— Тинчлик... биров юрганга ўхшади, қўрқдим.
— Ҳофиз акам қаердалар? Тўйга кетдиларми?
— Ҳофиз акангиз...— Зайнаб «акангиз» деган сўзга пичинг билан урғу берганини ўзи ҳам
сезмай қолди,— Фарғонадаги тўйга кетганлар.
— Кеннайимни олиб келайми ё ўзингни олиб кетайми?
«Қани эди олиб кетсангиз... узоқларга... фақат иккаламиз яшайдиган жойга... Атрофимизда ҳеч
ким бўлмаса...»
— Бирпас ўтиринг, чой ичинг.
— Майли, бир пиёла ичай.
Жамшид ўзини мажбурлаб ўтирди. У Зайнабнинг асл мақсадини билмас эди. Аниқроқ айтилса,
гумонининг ҳақиқатга айланиб қолишини истамади. Бир пиёла чойга иккинчиси, учинчиси...
уланди. Жамшид камгап, кўзлари ҳам хотиржам боқарди. Бу чиройли кўзларда ишрат
учқунлари ёнмас эди. Эркак томон ташаббус кўрсатмагандан сўнг аёл кишига қийин экан.
Зайнаб — қизлик орзулари топталган маъсума — иффатини ўзи топтамоққа ожизлик қилмоқда
эди. «Олов темирни эритгани каби ошиқ юрак тафти тош қалбларни эритгай», дейишарди.
Наҳот Жамшиднинг қалби тошдан ҳам қаттиқроқ бўлса?..
«Илон чақса менга унинг заҳри кор қилмайди, аммо жонимнинг чиқиши учун бир қиё боқишинг
кифоя»... Қайси бир кинода йигит куйиб шундай ашула айтган эди. Ажаб, йигитлар қизларнинг
биргина қиё боқиши учун ўлиб-тириладилар. Бу тошюрак эса... Ё бу «Ёр азоби мен учун
фароғат», дейдиган тоифаданми? Зайнаб уни суҳбатга қандай тортишни билмай, хаёлига
келган майда-чуйда гапларни қайтармасдан айтаверди.
Жамшид жувоннинг ҳаракатини кузатиб, гапларини эшитиб, онда-сонда бир жавоб айтиб
ўтираверди. Яхши ҳамки бу ерга келишидан олдин бир кеча-кундуз айш қилди. Йўқса,
шайтонга ҳай беролмай қолсами... «Ўзингни бос... Синаётган бўлса-чи?.. Балки акасидай кўрар
мени... Аёл киши чақирса мақсади фақат... Шу бўладими?»
— Нима учун мени шу одамга беришди, биласизми? — Зайнаб шундай деб қаттиқ тикилди. Шу
пайтгача кўзларнинг тўқнашувидан чўчиётган эди. Бу сафар ҳеч тап тортмай тикилди.
Жамшид дарров жавоб бермади. Сўнг гапни ҳазилга бурмоқчи бўлди:
— Бек акам «нимага?» деган саволни ёмон кўрадилар. Акамга «хўп бўлади» деган кўпроқ
ёқади.
Бу ҳазилдан Зайнабнинг зардаси қайнади:
— Сиз... қулмисиз?
Мазкур саволдан Жамшиднинг ҳам зардаси қайнади. Аммо ўзини мажбур қилиб кулди:
— Қул эмасман. Ишимиз шунақа. Ҳамма «нимага?» деб сўрайверса, ақл ўргатаверса иш
юришмайди.
— Адамдан сўрамаган бўлсангиз, ўзингизча ўйламадингизми?
— Бу гапларни қўзғама. Бек акам янглишмайдилар.
— Ҳа... янглишмайдилар... Мени ким ўғирлаган, биласизми?
Жамшид «Ҳа», деса яна саволлар ўқига дучор бўлишини билиб, индамади.
— Билмасмидингиз?
— Қўйсанг-чи шу гапларни.
— Билмасмидингиз?.. Сиз.. писмиқсиз!.. Сиз менинг одам эканимни биласизми? — Зайнаб
шундай деб туриб йиғлаб юборди.
Айни пайтда телефон жиринглади. Зайнаб телефон томонга бир қараб, қўлини силтаб қўйдида, гапини давом эттирди:
— Менинг ўрнимда ҳайвон бўлганида хўрланишига чидолмай, ҳеч бўлмаса ўкирарди. Эгасининг
раҳми келарди, эгаси хўрлатиб қўймас эди.
Телефон жиринглашини қўймагач, гўшакни зарда билан кўтариб «Ҳа!» деди. У томондан жавоб
бўлмади. Бу ҳол бир неча марта такрорлангач, Жамшид «Тўхта, биров майнавозчилик қиляпти
шекилли», деб гўшакни кўтарди. Унинг бу хонадонга келиши ҳукм сари қўйилган биринчи
қадам бўлса, бу иккинчиси бўлди. Учинчиси, энг асосийси эди...
Зайнаб ҳасратларидан бир чимдимни айтиб енгил тортгач, жим бўлди. Унинг ўксиб, хўрсиниб
йиғлаши Жамшидга онасини эслатди. Ҳакам ҳукмни ўқиб, Жамшид қўлига кишан солинганида
онаси додлаб юборган эди. Темир панжарали машинага олиб чиқишаётганда милиса йигитлар
кўнгилчанлик қилиб қоидани бузишса ҳам икки-уч дақиқага уларни холи қолдиришганди.
Ўшанда онаси хўрсиниб-хўрсиниб йиғлаган эди...
— Зайнаб... мен ҳаммасини биламан, — деди Жамшид бошини эгиб.
— Мен аёл бўлсам ҳам ундан ўч оламан.
— Сен синглимсан... Сен учун мен ўч оламан... Қасам ичаман... Агар сени ҳимоя қиладиган
эркак зоти қирилиб битса ўзинг ўч оласан...
Ана шу гапдан кейин Зайнаб ўрнидан туриб келиб, Жамшидни бўйнидан қучиб, ўпиб қўйди...
Учинчи ҳал қилувчи қадам шу эди...
Хотима
Ёхуд иккинчи китобнинг дебочаси
ЗОҲИД989 йил 29 май
Ўша жой, ўша дарахт, ўша манзара. Фақат мурда бошқа. Машина бошқа.
— Бизнинг гўллигимизни таъкидламоқчи бўлишганми? — деди маёр Солиев.
Зоҳид қотиллик ҳақидаги хабарни эшитиб йўлга чиққанида айнан шу ер, айнан шу дарахт деб
ўйламаган эди. Манзарани кўриб, ҳайратда турганида маёр шу саволни берди. Зоҳид унга
жавоб бермай мурдага тикилди.
— Айнан ўшандай эмас, — деди ўйчан. — Ҳозирча иккита фарқ бор. Биринчиси мошина
ёнмаган. Бунинг ўрнига мурдани ёқишган.
— Бунинг ҳам бойлигига тегишмабди, — деди машина ичини титаётган Ҳамдам Толипов. —
Анча-мунча пул. Безаклар бор экан. Йигитлар ҳисоблашяпти.
— Ўзаро урушнинг бошланганими бу? — деб сўради Зоҳид маёрдан.
Солиев елка қисиб қўйди.
— Ҳали вақт бор эди. Қайдам?
— Бизнинг ишимизни осонлаштиришми ё чалкаштиришми мақсадлари?
Бу саволга маёр Солиев жавоб бера олмас эди...
ЭЛЧИН989 йил 1 июн
Жамшидни Чувриндининг уйидан чиқаришди.
Зайнаб унинг ўлими ҳақидаги хабарни эшитди-ю, эси оғиб қолаёзди. У отасининг пойлаб
келганини, фожиа унинг амри билан юз берганини тасаввур ҳам қила олмас эди. Зайнаб туни
билан мижжа қоқмади. Туни билан Жамшид унга ҳамсуҳбат бўлди. Жамшид илгаригидек
жингалаксоч эмас, сочларини олдириб бошига дўппи кийиб олган, янада хушрўйлашган Отабек
эди. Улар қилвир сочлари майин титраётган мажнунтол панасида, тўлқинчалари ой нури билан
ўйнашаётган ҳовуз бўйида бир-бирларига роз айтдилар...
Қизини пойлаб Манзура ҳам бу тун ухламади. Зайнаб ҳовли ўртасида ҳаракатсиз туриб
қолганида Манзура зийрак эди. Қизига тикила-тикила кўзи толиқди. Шошқалоқ хўрозлар
қичқира бошлаганида ғафлат босибди. Неча дақиқа кўзи илинди, билмайди. Чўчиб кўзини очса
— Зайнаб йўқ. Манзура ўтирган ерида «Зайнаб!» деб чақирди. Жавоб бўлмади. У «Вой,
шўрим!» деганича ҳовлига оёқяланг ҳолда югуриб чиқди. Ошхонага олиб борувчи усти берк
йўлакда осилиб турган одам қорасини кўриб дод солди. Яхши ҳамки Яратган унинг ҳушини
олмади — югуриб бориб қизининг оёқларини қучоқлаганича юқорига кўтарди. Бу орада
болохонадаги сергак йигитлар тушиб, арқонни ечишди.
Орадан бир неча соат ўтгач, ҳовлига Элчин кириб келди. Уйида Зайнабни кўрмагач,
«онасиникидадир», деб шу ерга келган эди. Субҳи содиқдаги даҳшат тўридан қутилмаган
Манзура уни дардли нигоҳ билан қарши олди.
— Зайнаб шу ердами? — деган саволига «Ҳа», деди-ю, ичкарига таклиф қилайинми ё йўқми,
деб иккиланди. Охири бир қарорга келиб: — Ётибди,тоби йўқроқ, — деди.
Зайнаб каравотда сочлари паришон ҳолда, кўзларини бир нуқтага қадаб ётар эди. Манзура
қизига қараб туриб хўрлиги келди. Пастки лабини тишлаб, йиғлаб юбормаслик учун ташқарига
чиқди.
— Нима бўлди? Тузукмисиз? — деди Элчин.
Зайнаб унга бир қараб олгач, кўзини шифтдаги яна ўша нуқтага қадади:
— Мен... ўзимни ўлдирмоқчи эдим...— деди Зайнаб хаста овозда.
Элчин нима дейишини билмай гангиб қолди.
— Мен... яшашни истамайман... Жамшид акамнинг ёнларига боришни хоҳлайман...
— Жамшид? Қайси Жамшид?
— Жамшид акамни ўлдиришди. Мен Жамшид акамни яхши кўрардим. Худодан яширмаганни
сиздан яширмайман... Худо жонимни олмади. Болангиз туғилганидан кейин... мени ўлдиринг!..
Мен... Сизга хиёнат қилдим...
— Йўқ! — деди Элчин титраб.
— Эркак бўлсангиз, мени ўлдирасиз...
— Йўқ! — Элчин бу сафар қаттиқ бақирди. Зайнаб шифтга қадаган нигоҳини узиб унга қаради.
— Ўлдирасиз...— деди пичирлаб.
Манзура кириб, Элчиннинг енгидан аста тортди.
— Сизни чақиришяпти.
— Зайнаб, бу гапни миянгиздан чиқариб ташланг, ишонмайман! — деди Элчин, орқасига
тисарилиб.
Катта хона ўртасида Асадбек билан Кесакполвон тик турган ҳолда гаплашишарди. Элчин кириб
келгач, Асадбек дарғазаб кўзларини унга қадаб, тик босиб келди.
— Жамшидда нима қасдингиз бор эди?! — деди у титроқ овозда.
— Жамшидда? — Элчин довдиради. — Нима бўлди ўзи, ҳозир эшитдим...
Гапини тугатишга улгурмасдан Асадбек уни гирибонидан олди.
— Жим юргин деганмидим? Қасосингни олган эдинг-ку?
— Бек ака, аввал гапимни эшитинг. Ҳозир Фарғонадан келяпман, ахир.
— Ҳайдар, Шилимшиқ қандай ўлдирилганини кўрганмидинг? — деди Асадбек уни қўйиб
юбормай. — Айт бунга, кўрганмидинг?
— Кўргандим.
— Жамшидни-чи?
— Кўрдим. Ўша дарахтга осиб, ҳалигиси кесиб ташланибди.
Асадбек Элчиннинг гирибонидан қўлини олди-ю, ўша заҳоти жағига мушт туширди. Элчин
гандираклаб кетди. Ўзини ўнглашга улгурмай Кесакполвоннинг тепкисини еди. Асадбек ғазаб
отига миниб томоша кўрсатмаётган эди. У Жамшиднинг ўлимида Элчинни чиндан ҳам айбли
деб санади. Назарида Элчин дайдиб кетмай уйида ўтирганида, хотинига яхши қараганида бу
кўргиликлар йўқ эди...
АСАДБЭК989 йил 6 июн
Аср намозига азон айтилган дамда Асадбекка депутат қўнғироқ қилди:
— Ака, аҳвол чатоқ, мен билан Фарғонага бориб кела олмайсизми? — деди ҳовлиқиб.
— Нима гап ўзи? — деди Асадбек.
— Йўлда тушунтириб бераман. Аеропортга келаверинг.
Асадбек самолётга чиқмай туриб, Фарғонада нималар бўлаётганини эшитгач, Зелихоннинг
гапларини эслади.
— Бу жанжалларга менинг нима алоқам бор? — деди Асадбек.
— Сиз у томонларда кўп одамларни танийсиз. Мени ўша ердан сайлашгани билан ҳеч кимни
танимайман. Ёнимда бўлсангиз...
Асадбек унга қараб турди-да, қўл узатди:
— Яхши бориб келинг...
...Юқоридан туриб қараганида дарё суви тиниқ, сокин оқаётгандек эди. Сувни кўрди-ю,
ташналик азоби яна забтига олди. Ҳаяжон билан «сув!» деб бақиргиси келади, аммо ташна
лабларини жон тарк этиб бўлган. Харсанг тошларни оралаб тезроқ пастга тушмоқни истайди,
лекин жон тарк этган оёқлар энди ўзига бўйинсунмайди. Бўйсунмаса-да, жонсиз оёқлар уни
дарёга элтади. Бироқ ташна лабларга сув тегмайди. Тепадан қараганида кўринган тиниқ
сувдан асар ҳам йўқ. Дарё қуриб қолган (Наҳот етиб келгунимча қуриб битди, деб ўйлайди у),
унда-бунда кўлмаклар кўзга ташланади. Кўлмаклардаги сувни ичиб бўлмайди — сасиб ётибди.
Унинг кўзлари каттароқ кўлмакдаги илонга тушди. Йўғонлиги ўқловдек ҳам келмайди. Ажиб
манзара! Илон бир балиқни ўлжа қилиб юта бошлагану ҳалқумининг кичиклигини ҳисобга
олмаган. Оқибатда балиқнинг ярмигина илон оғзида — дам-бадам жон аччиғида думини асабий
равишда силкийди. Балиқ ночор, илон эса ундан-да ночор — ютиб юта олмайди, қўйиб қўя
олмайди. Балиққа раҳми келди. Уни илон оғзидан юлиб олмоқчи бўлди. Шу ниятда
энгашганида бир шовқин эшитилди — худди тунука том устига шағал ағдарилгандай бўлди. У
чўчиб атрофига аланглади. Ажиб манзара! Дарёнинг қуйи томонида кўринган сел оқими ўркачўркач тўлқинлари билан юқорига қараб бостириб келарди. У қочмоққа шайланди. Жонсиз
оёқлари бўйсунмади.
— Сувдан шунчалик қўрқасанми? — деди кимдир.
Кимдир... ким айтди бу гапни? Назарида балиқ айтгандай бўлди.
— Сузишни билмайман, — деб ўзини оқлади.
— Сузишни билмасанг бу тескари дарёга нима учун келдинг?
— Чанқадим.
— Сен бу дарёлардан сув ича олмайсан. Қочма. Ташналикдан ўлгандан кўра сувга бўкиб
ўлганинг яхши эмасми?
— Аҳмоқ! Сен ўзингни ўйла!
— Мен сузишни биламан. Аммо шу сувда ўламан...
У тошларга тирмаша бошлади. Оёқларига харсанг боғлангандай — илгарилаши оғир, жуда
оғир. Қаёқдан қувват келди, билмайди, ҳарҳолда сел оқимидан қутулиб олди. Ҳозиргина
тирмашаётгани харсанг тошлар баланд минора ғиштларига айланди. Минора тепасидаги
шаффоф идишда сув бор эди, сув! У минора тепасига етай деганида, ғиштлар анор
доналаридай тўкилди. У тубсизлик сари учди. Нафаси қайтди. Онаси «бахтсизликка учрасанг
«ла илаҳа иллоллоҳ» деб айтгин», деган эди. Бу ўгитни қарийб унутган ҳам эди. Ҳозир, юраги
қинидан чиқаёзган ҳолда қоронғи бўшлиқ сари учиб бораётганда шу сўзларни эслади.
Айтмоқчи бўлди, тили айланмади. Ўзини зўрлаб бақирди: Ла илаҳа иллоллоҳ!
— Адаси, адаси, кўзингизни очинг, сизга нима бўлди? Вой, бирам босинқирадингиз-ей...
Зоҳид кўзларини очиб, сочлари тўзғиган хотинини кўрди.
— Ҳечам бунақанги бақирмовдингиз-а, кўчага чиққанингизда гадойга етти танга садақа беринг.
Балолардан асрар экан. Тушингизда ўлик-пўлик кўриб қўрқдингизми? — хотини саволига
жавоб кутмай, ўрнига чўзилди. — Чалқанча ётманг, яна босинқирайсиз.
Зоҳид хотинининг амрига бўйсуниб чап томонига ёнбошлади. Юраги тепишини аниқ сезди.
Хаёлини чалғитиш учун юрак уришини санаб ётди. Хотинининг сўнгги гапи унга ғалати туюлди.
Ўйлаб қараса, шу пайтгача тушида сира ўлик кўрмабди. Иши юзасидан турли мурдаларни турли
ҳолатларда кўравериб унинг дийдаси қотиб кетган. Мана, йўл четида осилиб турган мурдани
кўрган баъзи одамнинг эси оғиб қолиши ҳам мумкин. Зоҳид эса уни синчиклаб қараб чиқишга
мажбур. «Бир... ик-ки...» Юраги худди аскар йигитларнинг қадам ташлашидай гурсиллай
бошлади. Уйқуси тамом ўчган эди. Юрагида беҳалавотлик сезиб, қаддини кўтарди. Хотини ухламаган эди, бошини сал кўтариб «чой қўйиб берайми?» деб сўради. Зоҳид «ухлайвер» деб
ўрнидан турди-да, оёғига шиппакни илиб балконга чиқди.
Оқшомда ерни ямлаб ютаман деган ҳамла билан ёпирилиб келган қора булутлар тўдаси иккиуч ўт пуркаб, гулдурак солиб, заминни шиддатли томчилар билан савалагач, кучдан қолган
замин осойишталик ҳукмида беозоргина нафас оларди. Осмон тоза, ҳаво беғубор... Зоҳид
кўкрагини тўлдириб нафас олди. Хотинининг гапидан кейин ёқиб юборилган ўлик кўз ўнгидан
кетмай қолди. Шундайгина катта йўл бўйига осилган. Ўн-ўн беш қадам наридан машиналар
ўтиб турган. Аввал ҳам шундай бўлган. Аввал ҳам, ўтган куни ҳам бирон-бир машина
тўхтатмаган, «ҳой, нима қиляпсанлар!» демаган. «Жон ширин-да, — деб ўйлади Зоҳид.—
Тўхтаб, танбеҳ берган одам ўлиши, омади келган тақдирда, ҳушидан кетгунича калтак ейиши
мумкин эди. Ҳатто милитсия машинаси ҳам тўхтамаган. Шу жойга келганда нима учундир гапга
чалғиб, кўрмай ўтиб кетишган...»
Зоҳид бу сафар ишни гувоҳ топишдан бошламоқчи бўлди. Шу мақсадда Ҳамдам Толиповни
автомобил назорати ходимлари билан гаплашгани жўнатди. Оқшомдан тонггача тўхтатилган
машиналарнинг рўйхатини олдирди.
— Ўзлари ҳам тунда ўтишибди. Гап билан чалғиб бу ёққа қарашмабди,— деди Ҳамдам, сўнг
уларни топган баҳоналарига қўшиб, бўралаб сўкди.
— Ҳамдам ака, шу йўлдан ўтган машина эгалари билан ўзингиз гаплашиб чиқасиз, — деди
Зоҳид.
— Фойдаси бўлармикин? — деди маёр Солиев,— улар ҳам айнан шу жойга яқинлашганларида
гапга чалғиган бўлишади.
— Чиқмаган жондан умид, дейдилар, бир ҳаракат қилиб кўрайлик-чи...
...Ҳамдамни кечгача учратмади. Шу иш билан машғул бўлди шекилли. Ўзи оқшомга қадар
тиббий экспертиза хулосаларини кутди. Машина эгасини аниқлаш қийин бўлмади: Жамшид
Суннатуллаев. 1954 йилда туғилган. Номусга тегишда айбланиб, қамалган. Муддатидан илгари
озод этилган. Мактабда дурадгор бўлиб ишлайди.
— Бу ҳам номига ишлаган. Мактабга бориб юрма, уни барибир танишмайди,— деди Солиев.
Зоҳид ҳам шу фикрда эди. Мактабга борса фақат чалғиши мумкин. Лекин Суннатуллаевнинг
жиноий иши баёни билан танишмоқни лозим, деб топди.
Баъзан одамзотнинг ақлига қойил қолмоқ керак. Ўзининг хотирасига ишонмагани учун «Архив»
деган нарсани топганки, бу ихтирога тан бермоқдан ўзга чора йўқ. Тўғри, хорижда бу вазифа
компютер зиммасига юклатилган. Аммо бизнинг қоғозлардан иборат бўлган архивимиз
компютердан ишончлироқдир. Катта жиноятларни қўя турайлик, лозим бўлса, кунда неча
марта акса ургансиз — барчасини муҳрлаб қўйиши мумкин. Зоҳидга ўхшаган азамат бир куни
архивдаги «иш»ингизни очиб, «Хў-ўш, йигирма беш йил муқаддам, фалон куни, фалон соатда
аксирган экансиз, тўғрисини айтинг, нима мақсадда аксиргансиз?» деб қолса
ажабланмайсизми? Ана шу қоғозлар ичида Жамшидга алоқадор ҳужжатлар ҳам сақланар эди:
бўйи 174 сантиметр, елкалари... кўкраги... оғирлиги, сочи... ранги... Сурати: ёнбошидан,
рўпарадан... Жингалак сочли хушрўй йигит. Кўзлари маъюс — «ростдан ҳам мен
жиноятчиманми, ростдан ҳам мени қамайсизларми?» деяётгандай.
Зоҳид аввалига «иш»ни ҳафсаласизлик билан варақлади. Ёши ўзидан каттароқ қари қизни
зўрламоқчи бўлибди. Ўсмирлар орасида учраб турадиган воқеа. Уйғониш палласида ўзини
бошқара олмай қоладиган ўсмирлар юрадиган йўл бу. Тергов баёнлари, гувоҳларнинг
сўзларини ўқий бошлагач, сергак тортди. «Иш» билан тўлиқ танишиб чиққач, терговнинг ҳам,
суд жараёнининг ҳам белгиланган режа асосида борганини, Жамшид гуноҳсиз эканини
фаҳмлади. Зоҳид учун бу ажабланарли ҳол эмас эди. У фақат бир нарсани билмасди —
ўсмирлар-ку табиий бир куч олдида ожиз қолишади. Аммо бу ишни олиб борган терговчи,
ҳакам қандай куч олдида ожиз қолишди? Уларни қандай куч бошқарди? Асадбекми? Зоҳид
уззукун шу тўдани ўйлаб юргани учун ҳам хаёлига биринчи бўлиб Асадбекнинг номи келди.
Кейин бу фикрдан қайтди: Асадбек ўсмир болани қаматиб юборадиган даражада майда
бўлмаса керак. Жамшид қамалишда беайб экан, жиноятчи жандасини ўша ердан кийиб
чиқдими? Сўнг кимга қўшилди? Нима ишлар қилди? Зоҳиднинг бошини гаранг қилган саволлар
беҳисоб эди. Бу саволлар ҳолва экан. Суд тиббий экспертиза хулосалари уни гангитиб қўяёзди:
мурданинг ёши эллик-еллик бешларда. Жигари ва бошига қаттиқ нарса урилган. Миясига қон
қуйилган. Ўнг оёғи синган. Бўйи ҳам, кўкрак қафаси ҳам Жамшиднинг «иш»идаги рақамларга
тўғри келмайди. Энг муҳими, осиб ўлдирилмаган. Бу одамнинг жон берганига камида еттисаккиз кун бўлган.
Зоҳид аввалига «бошқа одам ҳақидаги маълумотни адашиб беришдими?» деб ўйлади. Телефон
қилиб суриштирди ҳам. Йўқ, бу ўша — катта йўл ёқасида осилиб турган мурда эди. Зоҳиднинг
илтимоси билан етиб келган маёр Солиев ҳам, Ҳамдам Толипов ҳам бу хулосадан
ажабланишди. Улар бир неча фурсат жим қолдилар. Зоҳид муаммони улар ёрдамида ҳал этмоқ
ниятида эди. Хулосани ўқигач, уларнинг кўзларида ҳам савол зоҳир бўлди. Кўпни кўрган
Солиев «бунақа ҳодисалар янгилик эмас», деган маънода қараб қўйган бўлса-да, ўйга толгани
муаммога банди бўлиб қолганини ошкор этарди. Сукутнинг узоқ вақт ҳукмронлик қилишига
Ҳамдамнинг тоқати етмади:
— Хўш, унда Жамшид қани? Бу одам ким? Уни Жамшид ўлдириб, сўнг қочиб қолганми?
— Ўзининг ўрнига машинасини қолдириб, а? — деб пичинг билан изоҳ берди Зоҳид.
— Ҳа,— деди Ҳамдам,— ташриф қоғози бўлмаса ўрнига машинасини қолдираверган. «Мени биир мазза қилиб қидириб топинглар» деганида бу.
Унинг ҳазили жавобсиз қолди.
— Хулоса чиқаришга шошилманглар,— деди Солиев ўйчан тарзда.— Ўлдирилган одам ким?
Нима учун унинг мурдасини бир неча кун сақлаб туриб, сўнг осиб, сўнг намойишкорона ёқиб
юбориш- ган? Бу — олдинги ўлимга жавобми? Энди Жамшиднинг машинаси... Улар
кимнидир, балки бизни Жамшиднинг ўлганига ишонтиришмоқчи бўлишганми? Ёки...
— Ёки қотил — Жамшид, дейишмоқчи,— деб изоҳ берди Ҳамдам.
Солиев ўйчан тарзда, худди ўзига-ўзи гапираётгандай эди. Ҳамдамнинг изоҳидан сўнг, унга
норози қиёфада боқди:
— Уларни шунчалик калтафаҳм деб ўйлайсизми? — деди нохуш оҳангда. Сўнг Зоҳидга қаради:
— Нима қилмоқчисан?
— Ҳайронман. Ўйлаб кўришим керак. Эртага уйига бораман.
— Ўзинг хабар бермоқчимисан? — деди Ҳамдам ажабланиб.— Борма, балога қоласан.
Участкавойга айтамиз.
— Сиз... ҳайдовчилар билан гаплашдингизми? — деди Зоҳид унинг гапига эътибор қилмай.
— Гаплашяпман. Учтасини топдим. Кўрмадик, деб туриб олишди. Кўрдим, дейдиган марднинг
топилишига ишонмайман...
Борлиққа шом қўнган маҳалда бўлиб ўтган суҳбатни Зоҳид ҳозир, ярим тунда эслади. Уйига
қайтиб ўғилчасининг беҳисоб саволларига жавоб бераётганида ҳам, овқатланаётганида ҳам,
ётганида ҳам муаммоларнинг чигал калаваси уни ҳоли қўймади. Хаёлан минг турли кўчаларга
кириб жавоб излади. У ер остидаги зулумот йўлакка кириб қолган — рўпарада йилт этган
ёруғлик йўқ. Ҳали биринчи қотиллик илдизига болта урмай туриб, иккинчиси мана мен деб
турибди.
Кўчада машина кўринди. Секин юраётган машинанинг чироғи йўлни пайпаслаётганга ўхшайди.
«Ярим кечада нима қилиб юрибди? — деб ўйлади Зоҳид.— Зарурат бордирки, кўчага чиққан.
Жамшиднинг машинаси ҳам юкхонасига ўликни ортиб олиб шундай юргандир, мурдани осишга
жой қидиргандир? Э, йўқ, қидирмаган. Катта йўлдан учиб борган. Осиш жойини аниқ билган.
Кейин-чи? Кейин қаёққа ғойиб бўлди? Балки... Жамшиднинг машинасидан фойдаланишгандир?
Балки... ўзи қайси бир овлоқда ётгандир? Балки... уни ҳам ўлдириб бўлишгандир?.. Эҳтимол
унинг ўлигини ҳам худди ўша дарахтга осиб қўйишар?»
Эҳтимол... Эҳтимоллар кўчаси тоғдаги сўқмоқлардай беҳисоб. Зоҳидга эса биттагина йўл керак
— ҳақиқатга олиб борадиган йўл.
Зоҳид яна бир оз ўйга толиб тургач, ўрнига қайтди. Бироқ уйқуси келмади — тонгни бедор
тарзда қаршилади.
Эрталабки нонуштадан сўнг ўғлини боғчага олиб боргач, Жамшиднинг уйига қараб кетди. Эски
шаҳарнинг кўчалари тор, кўримсиз бўлгани билан номлари асъаса-ю дабдабадан иборат эди:
Шодагул, Файзобод, Қичқириқ, Гулхайри... Маҳаллада дунё кезган бирон амалдор яшаганми ё
олам кезишни орзу қилган хаёлпарастми — ҳар нечук жаҳоннинг машҳур шаҳарлари
номларини ҳам учратиш мумкин эди. Жамшид яшаган уй Варшава кўчасида экан. Бир арава
аранг сиғадиган бу кўча қачонлардир катта кўчалардан ҳисобланган бўлса керак. Уйлар бирибиридан кам фарқланади, ҳаммаси эллик-олтмиш йилнинг нарёғида қурилган. Деярли
ҳаммасида болохона мавжуд, аммо дарвозаси йўқ. Дарвозага не ҳожатки, кўчага машина
сиғмаса? Жамшид яшаган уй болохонаси кўпдан қаровсиз бўлганидан нурай бошлаган эди.
Қўнғироқ бўлмагани учун Зоҳид кўп йилдан бери бўёқ кўрмаган икки табақали эшикни
тақиллатди. Ичкаридан аёл киши овоз берди. Дам ўтмай ёши элликдан ошган бўлса-да,
чиройини йўқотмаган бир аёл кўринди. «Онасимикин?» Салом беришдан аввал Зоҳиднинг
хаёлига шу савол келди. Аёл саломга алик олгач, Зоҳид ўзини танитди. Аёл эсанкирамади,
ажабланмади. Ичкарига ҳам таклиф қилмади. Шу сабабли Зоҳид мақсадини даб-дурустдан
айтишга иккиланди. Аёл мезбонлик одобига зид иш тутаётганини билиб, хижолатомуз тарзда
изоҳ берди:
— Адалари инсулт бўлганлар. Қўл-оёқлари ишламайди. У киши билмай қўя қолсинлар,
дардларига дард қўшилмасин.
«Нимани билмай қўя қолганлари маъқул? — деб ўйлади Зоҳид. — Бу аёл биладими? Биров
хабар қилдими? Ким?»
— Кечирасиз, сиз Жамшиднинг онасимисиз? — деб сўради Зоҳид, ажабланганини яширмаган
ҳолда.
— Мен... нима десам экан... — аёл ўнғайсизланди, кейин паст овозда: — Мен ўгай онасиман, —
деб қўйди.
— Узр, билмаган эдим.
— Оналари... Жамшиджон қамалганларида узилган эканлар. Менинг... болам йўқ.
Жамшиджонга она бўлармикинман, деб умид қилувдим. Хом хаёл экан. Адаларига қараб
ўтирибман... Пешонам шу экан...
Бу аёлга Зоҳиднинг раҳми келди. Кўз олдига Жалолшилимшиқнинг онаси келди. Бола
кўрганига пушаймон еган, қошларини чимириб, одамга менсимай қаровчи у аёл киму тирноққа
зор ҳолда яшаган, йигит ёшидаги болага она бўлармикинман, деб умид қилган бу аёл ким?
«Хом хаёл эканман», деб турган бу аёл қалбида озгина бўлса-да умид сақланиб қолгандир.
«Жамшиджон «она», демасалар ҳам майли, уйлансалар, фарзанд кўрсалар, шу болачалар
бувижон, деса, мен уларга оналик қилсам, ювиб-тарасам, оналик меҳримни берсам, келинни
қизим десам...» Зоҳид шуларни хаёлидан кечириб, беихтиёр аёлнинг кўзларига қаради.
Чиройли кўзлар атрофини ажин қоплаганини энди кўрди. «Ажинлар ўтган умрнинг муҳри»,
дейишади. Балки муҳри эмас, тарихидир? — деб ўйлади Зоҳид.— Агар ажинларни ўқий
оладиган компютер ихтиро қилинсами? Бу аёлнинг ажинлари нималарни ҳикоя қилар экан?
Тунлари бешик тепасида мижжа қоқмай чиқишни орзу қилганлариними? Ё «она» деган биргина
сўзни эшитиш илинжида яшаган йиллариними?.. Ҳозир ўгай ўғли ўлимини эшитгач, юзига яна
бир ажин тушмайдими?»
Зоҳид айбдор одам қиёфасида ерга қараб, гап бошлади:
— Мен хунук хабар билан келдим. Жамшид... ўғлингизни...
— Биламан,— деди аёл Зоҳиднинг мушкулини осонлаштириб. Мушкулни-ку, осон қилди, лекин
ҳайратини юз чандон оширди.
— Биласизми? Ўлдириб кетишганини биласизми?
— Ҳа, кеча айтишди. Адаларига билдирмадик. Тутинган акалариникидан чиқаришди,— аёлнинг
лаблари титради, кўзига ёш келди.— Одамлар бунчаям золим бўлишмаса! Чимилдиқ кўрмай
кетди, бояқиш. Бориб йиғи чиқардим. Мендан бошқа ким ҳам йиғларди... Бераҳмлар... ёқиб
юборишибдими?.. Менга кўрсатишмади...
— Тутинган акалари ким?
— Маҳмуджон. Қамоқдан чиқаришда ҳам кўп ёрдамлари теккан экан. Адалари доим дуо
қилардилар у кишини.
— У киши қаерда турадилар?
Аёл айтди, Зоҳид ёндафтарчасига тез-тез ёзиб олди.
— Жамшидни охирги марта қачон кўрувдингиз?
— Уч-тўрт кун бўлувди. Адаларидан хабар олиб кетувдилар.
— Бу ерда турмас эдими?
— Шу ерда турардилар. Сафарда кўп бўлардилар-да. Ишлари шунақа...
— Қаерда ишларди? Мактабда эмасми?
— Билмасам... Ёшлар ўзингизга маълум-ку, шамолдек учиб юришади.
— Мен... фақат хабар бергани келмаганман. Уйни кўриб чиқишим керак.
— Вой... адалари сезиб қолсалар...
— Бошқа илож йўқ, мени ҳам тушунинг. Мана, ордер.—Зоҳид шундай деб рухсатномани
кўрсатди.
— Ишонаман, қоғозингиз керакмас. Фақат... сезиб қолсалар... Ёмон бўлади-да... Эртами-индин
келсангиз-чи?
— Эрта-индин ҳам аҳвол шу бўлади-ку?
— Йўқ... Мен адаларини касалхонага ётқизаманми, деб ўйловдим. Жамшиджон ҳам охирги
келганларида шундай девдилар. Энди... бунақа бўлганидан кейин... бу ерда ҳам ис чиқариш
керак. Хайри-худойи қилиш керак. Касалхонага ётқизмасам бўлмайди. Ўша ерда қарайман. Сиз
хотиржам бўлинг, нарсаларига тегмайман. Тегсам, Худо урсин!
Зоҳид папкасидан ташриф қоғоз чиқариб, аёлга узатди:
— Қасам ичманг. Касалхонага ётқизганингиздан сўнг, менга хабар беринг. Танишингиз борми ё
биз аралашайликми?
— Бор, сиз ташвиш чекманг. Акам ўша ерда ишлайдилар.
Зоҳид хайрлашиб, изига қайтди. Йигирма қадамча босиб, орқасига ўгирилди. Аёл ҳамон эшик
олдида турарди.
«Нимага бу аёлга ишона қолдим? Раҳмим келганиданми? Шу ҳолни Ҳамдам акага айтсам, мени
калака қиларди. «Бу соҳада бизнинг энг катта душманимиз — раҳмдиллик» дейди. Балки
шундайдир. Жиноятчига раҳм қилсанг, у сени бераҳмларча ўлдириши ҳам мумкин. Лекин барча
жиноятчи эмас-ку? Ҳозир уйга бостириб кирганида нима бўларди? Ўғлининг ўлимини сезган
отанинг жони узилиши ҳеч гап эмас. Биттагина ножўя ҳаракатим билан унинг ўлимига сабабчи
бўлармидим? Ҳа... Лекин мени ҳеч ким қотил демас эди. Ҳолбуки унинг ўлимига мен сабабчи
бўлардим. Қизиқ ҳол... Кўпчилик инфарктдан ўлади. Суриштириб келинса, уни кимдир бир
соатми ё бир кунми олдин қаттиқ хафа қилган бўлиб чиқади. Ўша хафагарчилик юрагига
таъсир этган... Лекин ўша ранжитган одамни ҳеч ким айбламайди. Юрагига ханжар урса,
дарров қамаймиз. Ёмон сўз юракка санчилувчи кўзга кўринмас ханжар эмасми?..» Зоҳид шу
фикрга келиб, ичкари кирмагани учун ўзини айбламади. Уйдан бир оз узоқлашгач,
Жамшиднинг тутинган акаси ҳақидаги аёлнинг гаплари уни шартта тўхташга мажбур этди.
«Маҳмуджон, дедими?» Таниш исм. Қаерда учратганман? Ҳа, Асадбекка яқин одамлардан бири
Маҳмуд эди. Ўша эмасмикин? Қизиқ, уларга ким хабар берди? Ўликни олиб чиқиб кўмишга ҳам
улгуришибди... Бу оддий одамнинг қўлидан келадиган иш эмас...»
Зоҳид орқасига ўгирилди. Аёл кўринмади.
Бу боланинг турқи совуқроқ эди. Бировдан сўкиш эшитса кўзини лўқ қилиб индамай
тураверарди. Кейин эса... ўз билганидан қолмас эди. Баъзан мақтов ҳам эшитарди. Шунда У
совуққина тиржайиб қўярди. Турқи-тароватида совуқлик зуҳр этгани учунми бу маҳаллага
кўчиб келишганидан бери болалар Уни қаторларига қўшишмасди. Тўп тепишса ҳам, чиллак
ўйнашса ҳам даврага чорлашмас эди. У ҳам «мени ўйинга қўшинглар», деб ялинмасди. Ўйинни
тамоша қилиб тураверарди.
Улар уч маҳалла наридаги уйда яшашарди. Ака-укалар тор ҳовлида сиқилиб қолишгач, отаси
шу маҳалладаги шинам уйни сотиб олди. Узоқдан эмас, уч маҳалла наридан кўчиб келишган
бўлса ҳам У болалар орасида «келгинди» деган ном олди. Уни «гап таъсир қилмайдиган без
эди», десак хато гапирган бўламиз. Болаларнинг ўйинга қўшмасликлари, айниқса «келгинди»
деб чақиришлари Унинг ғазабини келтирарди. Аммо ғазабга ошно бўлиб қолмаслик учун ўзида
куч топа оларди. У зоҳиран тенгдошларининг ўйинини кузатарди. Хаёли эса бу болалар
устидан ҳукм ўтказиш йўлларини излаш билан банд бўларди. Бир неча кун ичида У режасини
пишитди. Отаси Масковга қатнайдиган поезд ресторанида ишларди. Шунинг учун ҳам уйларида
бу шаҳарда топилиши қийин бўлган сигарет, шоколад, сақичлар кўп эди. Моллар вақтида
сотилмагани учун баъзан тўпланиб қоларди. Отаси кўпинча йўлда, онаси эса молларни қайтақайта санашни ёқтирмас эди. У мана шундан фойдаланди. Бир куни мактабдан қайтди-ю,
иккита «ВТ» сигаретини чўнтагига солиб, кинохона томон юрди. Кинохона икки кўча нарида,
шу атроф маҳаллаларининг зўрлари шу ерга макон қуришган эди. Болалар булардан
қўрқишарди. Зўрларнинг зўри — Шомил деган ғилай йигитча эрта-ю кеч шу ерда. Кинохона
атрофида у ўзини подшодай ҳис этар, атрофидаги болалар эса унга мулозимдай хизмат
қилишар эди.
У кинохона рўпарасидаги анҳор қирғоғида икки бола билан гаплашиб ўтирган Ғилай Шомил
томон дадил юрди. Ғилай йўлга орқа қилиб ўтиргани учун унинг яқинлашганини сезмади. У
Ғилайга яқинлашиб, тўхтади. Индамай тураверди. Йўлга ёнбош ўтирган, Ғилайнинг ўнг
томонидаги бола Унга қараб: «Ҳе, чумо, ишинг борми?» деб сўради. У индамади, боланинг
«чумо» деб ҳақоратлаганини дилига тугиб қўйди. Ғилай Унга ўгирилиб қараши билан
чўнтагидаги сигаретни олиб узатди. Ғилай сигаретларни олиб, ёнидаги боладан сўради:
— Ким бу?
— Томи кетганлардан биттаси-да,— деди бола. Бу гап ҳам Унинг дилига тугилди.
— Сигарет олиб келишни сенга ким буюрди? — деб сўради ғилай.
— Ҳеч ким.
— Ўзингча олиб келдингми?
— Ҳа.
— Нима учун?
— Сизни яхши кўраман.
— Яхши кўрасанми? Вў, класс! Нима учун?
— Сиз — зўрсиз!
Бу баҳо Ғилайга ёқиб, хахолаб кулиб юборди.
— Эшитдиларингми, вў, класс! — деди шерикларига қараб.
— Ў, бор, қулоққа лағмон осма,— деди ўнг томонда ўтирган бола.
— Тўхта, ҳайдама,— деди ғилай Шомил,— ке, братишка, ўтир. Калланг бор экан, сен ҳам зўр
бўлиб кетасан. Отинг нима?
— Ҳосил.
— Класс! Зўр от! Сен прўста Ҳосил эмас, Ҳосилбойвачча бўласан. Кетворган бойвачча бўласан!
— Шомил шундай деб унинг елкасига уриб қўйди. Сигаретни очиб биттасини лабига қистирди,
сўнг шерикларига тутди.
У эртасига ҳам сигарет олиб келди. Таклифни кутмаёқ, Ғилайнинг ёнидан жой олди. Бундан
болаларнинг ғаши келди, аммо Ғилай индамагани учун улар ҳам мум тишлаб қолаверишди.
Шу-шу бўлди-ю, У ғилай Шомилнинг ёнидан доимий жой олди. Масковдан келган тоза ароқ
(Шомил шундай деб баҳо берди)лардан бирини олиб чиққач, мартабаси яна ҳам
юқорилагандай бўлди.
Бир куни оқшом чоғи Шомилнинг ёнидан қайтаётиб кўчасидаги болаларнинг тўп ўйинига дуч
келди. Ўйинга бир оз қараб турди. Тўп ёнидан ўтаётганида шартта тутди-да, устига ўтириб
олди. Уни «келгинди» деб менсимайдиган болалардан бири:
— Коптокни бу ёққа чўз! — деб буюрди.
У тиржайиб қўйди. Жойидан жилмади. Унинг мақсади жанжал чиқариш эди. «Яна бир дўқ
урсин, сўксин, кейин кўрадиганини кўради», деб ўйлади. Лекин у бола бошқа бақирмади,
сўкмади. Тўғрироғи, сўкишга улгурмади. Бошқа бир бола келиб, қулоғига нимадир деб
пичирлади. Афтидан: «Бу билан ҳазиллашма, Шомилнинг одами», деди шекилли.
Дўқ урган бола унга ўқрайиб қаради-да, бурилиб кетди. Ўйин бузилди. Унинг жанжал чиқариш
мақсади амалга ошмади — қалъа жангсиз таслим бўлди. Бу Унинг биринчи ғалабаси эди! У
чўнтагидан пичоқча чиқариб, тўпни иккига бўлди. Тарқалмай турган болалардан бири
«коптогим!» деб юборди. У эса ишшайди. Мағрур ҳолда чўнтагидан битта ўн сўмлик чиқариб,
бўлинган тўп устига ташлади.
— Ўйнайдиган бўлсаларинг, тузукроқ коптокда ўйналаринг,— деб мағрур қадамлар билан уйига
қараб кетди. Бу — унинг кибр йўлидаги дастлабки қадами эди. Кўп ўтмай хоинлик кўчасидаги
қадамини ҳам қўйди. У Шомилнинг ўғирлик қилишини аниқ билмасди, аммо гумони бор эди.
Бир куни гап орасида отасининг яқин дўсти бой экани, савдогар эканини айтди. Шомил эса
уйида нималар борлиги билан қизиқди. У билганича айтди. Шомилга шу билганларининг ўзи
кифоя қилди. Икки кундан сўнг уни мактабидан, дарс пайтида чақиртирди.
— Братишка, ҳозир паханингнинг оғайнисиникига борасан. Оти нимайди, Ҳасанми? Ҳа,
опоқингга айтасан: «Ҳасан амакимни ментлар тутиб олди, нарсаларни гум қилар экансиз»,
дейсан.
Унга бир гапни икки марта тушунтиришнинг ҳожати йўқ эди — Шомил айтганидай қилди. Унинг
ҳовлиқиб айтган гапини эшитиб опоқиси тамом гангиб қолди. Бир оз нима қиларини билмай
талмовсираб турди-да, сўнг: «Вой, айланай сендан», деб ичкарига бошлади. У эса ўзини
гўлликка солиб ёрдам берди. Ҳар хил қимматбаҳо матолар, кийимлар тугилди, тилла
тақинчоқлар ўралди. Энди қўшниникига олиб чиқиб яширамиз, деб туришганида эшик
қўнғироғи жиринглади. Опоқи қўрққанидан тугун устига ўтириб олди. У эшикни очди. Қараса —
қора «Волга», башанг кийинган икки йигит. «Бу кимнинг уйи?» деб сўраб ҳам ўтиришмади.
«Биз тинтув қилгани келдик», деб остона ҳатлашди. Семизлигидан юрганида ҳансираб
қоладиган опоқи тугун устида ҳайкалдай қотган, оёқ-қўлининг енгил титрашидан унинг ҳали
ҳаёт эканини пайқаш мумкин эди. Йигитлар зинага яқинлашганда унда яна бир жон нишонаси
сезилди: «Вой ўлдим, вой хонавайрон бўлдим», деб фиғонини бошлади. «Сизлар кимсизлар,
ўзи? Тинтувга рухсат қоғозинглар борми?» дейиш хаёлига ҳам келмас эди. Назарида эри
қамоқда азоб чекмоқда, ҳозир уни ҳам олиб бориб илон-чаён билан тўла зиндонга ташлашади.
— Агар молларни яширмай ўз хоҳишингиз билан топширсангиз, эрингизнинг гуноҳи
енгиллашади. Уч-тўрт ойда эсон-омон қайтади. Ўжарлик қилсангиз, камида ўн йилга кетади.
Шерик сифатида сиз ҳам қамаласиз, уйингиз мусодара қилинади,— деди келганлардан бири.
— Вой, қамалмай мен ўла қолай,— деди опоқи йиғламсираб.— Мана, ҳаммаси тайёр, ҳозир
ўзим олиб бориб топшираман, деб турувдим, Ҳосилжон, болам, сен айтгин, топширмоқчийдим,
а? Ана қўшним гувоҳ, айт, болам.
— Ҳа, топширмоқчийдилар,— деди У минғирлаб.
— Совет кишисининг фазилати шундай, — деди қўрқитаётган йигит.— Ҳалоллик — соғлик
гарови.
У айвонга чиқиб тугунлардан бирининг четини очиб кўрди.
— Ҳаммасими? Яширмадингизми?
— Вой, яшириб гўримга ортмоқлаб кетаманми? Худо урсин, ҳаммаси шу, ана, гувоҳ болам
айтсин.
— Қани, братишка, кўтар, машинага олиб чиқ.
«Братишка»... демак, «Шомилнинг одамлари», деб ўйлади У. Томошадан завқланган ҳолда,
буюрилган ишни бажарди.
— Эртага соат ўнда идорага борасиз. Тилхат ёзиб берамиз.
Улар шундай деб чиқиб кетишди.
Томошани-ку, кўриб маза қилди. Айни чоқда, томоша нима билан тугашини фаҳмлаб,
жавобларини ҳам пухталаб қўйди. Шомил ўшанда Унга қойил қолган эди. Бошқа бола
бўлганида югуриб келарди, «енди нима қиламан», деб зир титраган бўларди. Ёки уйидан қочиб
кетарди. У эса парвойи палак — қуёш ботишини кутиб, уйида ўтирди.
Қуёш ботдими, демак, бозордагилар ҳам уй-жойлари борлигини эслашади. Кун бўйи минг
қиёфага кириб, дам алдаб, дам ялиниб, дам мақтаб, Худодан эмас, назоратчилардан қўрқиб
чарчаган бозорчилар сўнгги ҳунарларини ишга солиб, автобусга кира ҳақи тўламай, уйларига
етиб оладилар. Сўнг ёстиққа ёнбошлаб пул санайдилар. Ана шу пулни санаш чоғида бир
кунлик ҳордиқ кўтарилади... Ҳасан ака эса бу шом ёстиққа ёнбошлашга, пул санашга
улгурмайди. У Ҳасан аканинг уйга кириб келишини, хотини билан учрашишини ўзича кўз
олдига келтириб кулимсираб қўяди.
...Шубҳасизки, Ҳасан ака уйга кириб келгач, хотини довдирайди. Отаси гўрдан қайтиб келса
бунчалик ажабланмас, аммо «камида уч-тўрт ой қамоқда ўтириши лозим бўлган» эрининг
кириб келишидан ҳайрон бўлади.
— Вой, Худойимдан айланай, қўйиб юборишдими, а? — дейди хотин.
— Ким қўйиб юборади? — деб ажабланади эр.
Сўнг... бошланади. Сўнг... ғазаб отига минган эр-хотин узун-қисқа бўлиб кириб келишади.
Шундай бўлди. «Онагинангни Учқўрғондан кўрсатаман!» деб Ҳасан ака дўқ урди. «Ергина
юткур, писмиқ», деб хотини қарғади. Уларга отаси билан онаси қўшилди. У эса киприк қоқмай
тураверди. Фақат отаси уриб юборганидан сўнг тилга кирди. У отасидан ҳеч бўлмаса бир
шапалоқ ейишини, шапалоқдан кейин мушт тушиб қолмаслиги учун йиғламсираб бақириши
лозимлигини ҳам ҳисобга олган эди.
— Урманг! Агар урсангиз, буларнинг уйини ёқиб кетишади.
— Ким ёқади? — деб сўрашди бараварига.
— Ўша одамлар.
— Сен уларни танийсанми?
— Йўқ. Кўчада турувдим. Биттаси келди. Ҳасан акангникига кириб шу гапни айтасан, деди. Мен
айтмайман, дедим. Алдаётган бўлсангиз, мени ўлдиришади, дедим. У киши «агар сени биров
чертса ҳам мана шу уйни ёқиб юборамиз», деди. Агар кириб айтмасанг, сени сўямиз, дейишди.
Мана бу еримга пичоқ тиқиб олай деди,— У шундай деб бармоғини бўғзига ниқтади. Онаси
Унинг гапига чиппа-чин ишониб, қўрқиб кетди. У эса гапи таъсир эта бошлаганини сезиб,
сўнгги, ҳал қилувчи зарбани берди: — Ишонмасангиз ментларга хабар қилинг. Ҳаммасини
айтиб бераман. Улар ўғриларни топишади.
— Ментларинг ким? — деди опоқиси тушунмай.
— Милиса,— деб пўнғиллади У.
— Адаси, гапи тўғри, а?
— Йўқ, милисанинг кераги йўқ. Уларни ўзимиз топамиз. Ҳасанжон ошна, буни менга қўйиб
беринг, билганларини жонига қўшиб бўлса ҳам суғуриб оламан. Топилмаса, молларнинг тенг
ярми менинг бўйнимда.
Улар чиқиб кетишгач, отаси яна исканжага олди. Яна урди. Энди онаси ёнини олди.
— Айтмасам ўлдиришарди, деяпти-ку? Шуларнинг моли деб менинг болам ўлиб кетиши
керакмиди?
— Ҳовлиқма, э галварс, бунингни қўрқитишган. Бу ҳезалак битта гапга лаққа тушган.
— Лаққа тушмадим. Қўрққаним ҳам йўқ. Мен ҳезалак эмасман,— деди У дадил.—
Ўлдирмаслигини билардим. Лекин бошқа ишни албатта қиларди.
— Қанақа ишни?
— Ҳасан аканики бўлмаса, бизникига киришарди. Шу кўчадан иккита уйни мўлжаллашган экан.
Шу гапи боши узра қуюқлашаётган абри балони тарқатди. Отаси шаштидан тушди, онаси
Унинг ақлига тасанно айтди.
У қуруқ қолмади ўшанда. Чўнтаги пулга тўлди. Шомил учун қилиб юрган барча харажатлари
қопланди. «Сизга билдирмай сигарет сотувдим», деб онасига ҳам пулдан бериб, олқиш олди.
Қолган пулни Шомилнинг атрофидаги болаларни ийдиришга сарфлай бошлади. Шомил
бошқаларга нисбатан кўпроқ унга ишонарди. Шу ишонч туфайли Шомилнинг катта акалари
даврасига кириб борди. Катта акалар билан Унинг орасида Шомил бор эди. Уни йўлдан олиш,
катта акаларга воситачисиз яқинлашишни ўйлади. Бир неча уйни ўмаришда ёрдам бергач,
катта акалар ҳам уни яхши кўриб қолишди. Ана ўшанда у ақлини ишга солди. Шомилни
мустақил ишлашга ундай бошлади. Шомил ёнига уч болани олиб, у кўрсатган уйга тушди. У эса
ўша заҳоти милитсияга хабар қилди. Бир марта судланган Шомил қулоғини ушлаб кетди. У эса
олға бораверди. Аввал кинохона атрофининг мутлақ хўжайини бўлди. Шомил болаларни куч
билан ушлаб турарди. У эса пули билан ушлади. Шомил қамоқдан қутулиб чиққанида Унинг
таъсир доираси анча кенгайган, оддий Ҳосил эмас, чиндан ҳам Ҳосилбойваччага айланган эди.
Шомилга хиёнат қилган бўлса ҳам, қамоқдан чиқишини аниқлаб, ўзи кутиб олди. Шоҳона иззат
кўрсатди.
— Хоинлигингни билсам ҳам сени сотмадим,— деди Шомил унга.
— Сиз — зўрсиз! Сотмаслигингизни билардим.
— Нимага атрофимда пашшахўрда бўляпсан, энди қўрқяпсанми?
— Сизданми? — У кулди.— Мен ҳеч кимдан қўрқмайман. Сиз менга кераксиз. Мен эсам сизга
керакман. Сиз — зўрсиз, лекин катта ишлар қўлингиздан келмайди.
Шомил бир-икки кун суриштириб, мавқеини аниқлагач, Унга тобе бўла қолди. Илгарилари У
Шомилнинг ёнидан жилмаган бўлса, энди Шомил унинг ёнидан жилмайдиган бўлди. Ғилайнинг
ўқрайиб қарашиёқ кўпчилик кўнглига ғулғула соларди. Ана шу қараш туфайли айрим ишлар
«Тинч йўл билан ҳал этилар эди»...
Ҳосилбойвачча ҳали кенг қанот ёймасдан аввал Асадбек пинжига киришга уриниб ҳам кўрди.
Унинг нияти қалъа ичига ўтиб, сўнг аста емириш эди. Бироқ қалъа саркардалари У ўйлагандек
анқов эмас эдилар — яқинлаштирмадилар. Асадбек Унинг турқини кўргандаёқ энсаси қотди.
Чувринди Унинг таржимаи ҳоли билан эринмай қизиқиб, Асадбекни хавфдан огоҳ этди. У ҳатто
Кесакполвонга ҳам ёқмади. «Бу мижғовнинг қўлидан фақат мижғов ишлар келади», деди. На
илож, йўли тўсилган экан. У ҳам анойи эмас, индамай орқасига қайтавермайди. Қалъани қамал
қилади. Ўн йилми, йигирма йилми, қамал қилиб тураверади. Охир-оқибат қўлга олади. Сўнг
қўпориб ташлайди.
Кейинги воқеалар, айниқса Қилич Сулаймонов воқеаси унга қалъа нурай бошлаганидан
далолат берди. У аввалига винзавод бошқонига ёрдам берди. Сўнг қўл-оёғини боғлаб эгасига
топширди. Қилич Сулаймонов Ҳосилбойваччага суянаман, деб гўллик қилди. Болаликдаги
воқеалар, гаплар унинг эсидан чиққан эди, Ҳосилбойваччанинг эса хотираси тиниқ, ўйинга
қўшмаган, «келгинди» деб ҳақорат қилган болани у ҳали унутмаганди. Қилич Сулаймонов
баҳонасида Асадбекка қарши олиб бораётган пинҳона уруши яширин ҳолатидан чиқа бошлади.
Элчинни тўйга таклиф этиб шарманда қилганида буни кўпчилик сезди. У даври-даврони
келаётганини сезди. Айниқса Жамшиднинг ўлими «душман лагери»нинг парокандаликка
учраётганини аён этди.
Чувриндиникига фотиҳага борди. Мақсад — фотиҳа ўқиш эмас, мақсад — Асадбекнинг,
аъёнларининг ранг-рўйини кўрмоқ, кайфиятлари қандай эканини аниқламоқ эди. Асадбекни
ҳам, Кесакполвонни ҳам учратмади. Уни Чувриндининг ёлғиз ўзи, сир бермаган ҳолатда кутиб
олди.
— Кимнинг иши экан бу? — деди Ҳосилбойвачча.
— Дунёда ғаламислар камми? — деб жавоб берди Чувринди.
— Ҳарҳолда ғафлатда қолибсизлар. Бек акамга айтинг, ғафлат ёмон нарса. Бу иккинчиси, а?
— Ҳа, иккинчиси.
— Бизга хизмат борми? Топайлик ўша ғаламисларни.
— Э, бойвачча, ташвиш чекманг. Ўрганнинг нонини яримта қилмайлик. Ғаламисларни топиш —
уларнинг юмуши. Биз тирикчилик орқасида тинчгина юрган одамлармиз...
Шу суҳбатнинг эртасига «Асадбекнинг қизи ўзини осибди» деган таҳликали хабарни эшитгач,
унга кўп нарса ойдин бўлди. «Бек ака тугабдилар, асфаласофилинга жўнашларига бир қадам
қолибди», деб қўйди.
Шу куни Ҳосилбойвачча қамал ҳолати якунланганини англади.
Зелихон бирон ғалва чиқмоғини кутган эди. Аммо бу қадарли фожиа юз берар, деб
ўйламаганди.
Беозоргина тонг отди. Бу тонгни Исмоилбей одати бўйича намоз билан, кичкинтойлар
уйқуларида кўраётган ширин тушлари билан кутиб олишаётган эди. Аҳадбейнинг илтимосига
кўра бу уйда тунаган Зелихон ухлагандай бўлмади. Ҳар ярим соатда шовқин солиб ўтувчи
поезднинг гулдирагига бу хонадондагилар кўникиб қолган, ухлайверишади. Исмоилбей
бомдодни ўқиётганида яна бир поезд ўтди-ю, Зелихон ўрнидан туриб кетди. Аҳадбей ҳам уйғоқ
эди, ошнасининг турганини кўриб, у ҳам қаддини кўтарди.
Исмоилбей намозни адо этиб бўлганидан кейин ҳам жойнамоздан жилмади. Отасининг узоқ
ўтириб қолганидан ажабланиб, Аҳадбей унга қараб-қараб қўйди.
Қуёш кўтарилганида болалар ҳам туришиб, барчалари бирга ўтириб нонушта қилишди.
— Тўйни бекор қолдирдинг, ошна, мана, ҳаммаси тинчиганга ўхшайди,— деди Зелихон чой ича
туриб.
— Тинчигани рост бўлсин,— деди Аҳадбей.— Энди тўйни қовун пишиғида қиламиз.
— Иншооллоҳ,— деди Исмоилбей ўйчан.— Бандаларига инсофу тавфиқ берсин. Зулмдан
асрасин. Я бани Одама! Инни ҳаррату-з-зулма ала нафсии ва жаалтаҳу байнакум муҳарраман
фала тазаламуу.
Одамлар билан гаплаша туриб, ора-орада ўзича пичирлаб қўйиш Исмоилбейнинг одати эди. Бу
сафар пичирламай, ҳамма эшитадиган қилиб арабчалаб гапириши Зелихонни ажаблантирди.
— Гапингизга тушунмадим? — деди у.
— Тушунмадингми? Ҳа, бу ҳикматни англаш қийин. Англаган тақдирда ҳам амалга ошириш
мушкулдир. Бошқаларни қўятур. Мана, сен, англаганингда ҳам ижро этолмайсан.
— Шу қадар бефаҳмманми ё ожизманми? Қани, айтинг-чи. Балки...
— Оллоҳ субҳанаҳу ва таоло айтадики, «Эй одам фарзандлари, мен зулмни ўзимга ҳаром
қилдим ва уни сизларнинг ўрталарингизда ҳам ҳаром қилдим. Бас, бир-бирларингизга зулм
қилманглар».
— Яхши гап экан,— деди Зелихон.— Лекин менга танбеҳ берганингизга тушунмадим. Мен ҳали
бировни ўлдирмаганман. Тўғри, урганман, ўмарганман, лекин ўлдирмаганман.
— Зулм фақат ўлдиришдан иборат эмасдур. Ёмон сўз айтиб бировнинг дилини оғритиш ҳам
зулмдир.
— Энди бу ёғини жуда тор олиб юбордингиз. Баъзан шунақа ҳолат юз беради-ки, бирон
аблаҳни ўлдириб фақат савоб топасиз. Мана, Селимни дўппосладим. Аҳадбей кўрди. Аслида
қилмиши учун уни ўлдиришим шарт эди.
— Ал қасосу минал Ҳақ! Жазо беришга сенда ҳуқуқ йўқ. Жазоловчи қодир Худодир.
— Худо у аблаҳни жазолагунича, дунёни остин-устин қилиб юборади.
Исмоилбей Зелихонга гап уқдириб бўлмаслигини билгани учун «Бандаларингга инсоф бер»,
деб пичирлаб қўйиб, баҳсни тўхтатди. Зелихон гапни чуваламади.
Дастурхон йиғиштирилаётган пайтда кўчанинг нариги бетидаги қўшни кўринди. Кўча эшик
очиқ эди, шу сабабли «Домлажон, уйдамисиз?» деб кириб келаверди. Уч-тўрт кундан бери
соқол олишга ҳафсала қилмаган эллик ёшлардаги киши Исмоилбей билан қўшқўллаб сўрашди.
Дастурхонни қайта ёзишмоқчи эди, унамади.
— Бозорга бормоқчиман, домлажонни бир зиёрат қилай, дедим. Кўчага чиқиб қарасам,
дарвозамнинг тепасига чорси боғлаб қўйилибди. Яп-янги, денг. Ечиб, белимга боғлаб олдим, —
у кулимсираб белбоғни кўрсатди. — Ҳойнаҳой домлажоннинг набиралари боғлашгандир, совчи
қўймасдан олдин турклар шунақа қилармикин, деб фикр қилдим.
— Йигитали ака, бизда бунақа одат йўқ. Совчи қўйишга ҳали беш-ўн йил бор.
— Энди бу бир омади гап-да, Аҳадбей иним. Ҳозирдан чорси боғлаб турилса, чорсидан ялчиб
қолармидик, дейман-да. — У шундай деб кулди-да, ажабланиб қараб турган Зелихонга кўзи
тушиб, жиддийлашди. — Бу ҳазил, домлажон, омади гап шуки, мен мундай қарасам, яна учтўрт дарвоза тепасига боғланган. Шунга бошим гаранг бўлди. Бозорга боришга ҳам оёғим
тортмай қолди. Йўлдан қайтдим. Юрагимга бир ғулғула оралаганга ўхшайди.
Йигиталининг кейинги гапини эшитиб, Исмоилбей бошини эгди. Унинг юраги бир неча кундан
бери нотинч эди. Бир неча кундан бери кўзини юмди дегунича, она юрти Месхетияни кўради.
Денгиз мавжлари кўзларини қувнатади. Денгиз соҳилида, қирғоқдаги майда тошларни оҳиста
силаётган ожиз тўлқинларни безовта қилиб югураётган иштончан болани кўради. «Сен
кимсан?» деб сўрайди ажабланиб. Бола қиқирлаб кулади. «Мен — ўзингизман, мен —
Исмоилбейман. Мен бунда бобомни кутаётирман». Ҳаётни фақат шодликдан иборат деб
ўйловчи бола — Исмоилбей қийқириб, қувнаб югуради. Дунёдан ризқи узилай деб турган қария
— Исмоилбей эса унга ҳавас билан қарайди. Унга эргашиб югургиси келади. Аммо оёқларини
ердан уза олмайди. Бола — Исмоилбей югуради. Сачраган сув томчилари қуёш нурида зумрад
мисол бир товланиш беради-ю, яна ўз ўрнига қайтади. Боланинг қувнашидан денгиз ҳам маст,
қуёш ҳам яйраб нур сочади... Сўнг... денгизнинг уфққа туташ ерини ёндириб қуёш ботади. Сўнг
Ой кўтарилиб, бу ёнғиндан азият чеккан денгиз юзини силаб, овутади. Ой нури денгиз узра
узун пояндоз солади... Шу онда пояндоз устида бобоси кўринади. Бола — Исмоилбейни
кўтариб, елкасига ўтқизади. Изига қайта бошлайди. Бола хурсанд. Бобоси ғамгин. Индамайди.
Нур пояндоз бўйлаб юраверади. Қария — Исмоилбей бобосини чақиради. Жавоб бўлмайди.
Сўнг у ҳам пояндозга оёқ қўяди. Юраверади, юраверади... Охири денгиз тубига қараб туша
бошлайди. Бола — Исмоилбей билан бобосини сув ютади. Унинг эса нафаси қайта бошлайди...
Чўчиб уйғонади. Калима келтиради... Неча кундан бери аҳвол шу. «Бу нимадан дарак беради?»
деб ўйлайди. Ўй ўйлаб, ўйининг ниҳоясига ета олмайди.
Йигиталининг гапи хавотирини яна уйғотади.
— Кимларнинг уйига чорси боғланибди? — деб сўради Исмоилбей.
— Ҳайдарали, Муҳсинали, Зиёдали, Ниёзали...
Бу маҳаллада ўзбекларга нисбатан турклар кўпроқ эди. Йигитали номини тилга олган одамлар
ўзбеклар бўлгани учун, Исмоилбейнинг гумони ҳақиқатга айлангандай бўлди. Лекин
Йигиталига сир бой бермади.
— Йигитали, сиз бозорга баҳузур бораверинг. Бу болаларнинг бир ўйини бўлса керак-да.
Йигитали чиқиб кетгач, Исмоилбей Зелихон билан Аҳадбейни ёнига чорлади:
— Бу ўйинда бир шумлик бор кўринади, — деди у. — Зийрак бўлинглар. Кимдир ўзбекларнинг
уйларини белгилаб чиқибди. Шу уйларга бало ёғилмасин, зийрак бўлинглар.
Зелихон нонуштадан кейин кетмоқчи эди. Бу гапни эшитиб, жойидан жилмади. Барчаларининг
кўнглига булут соя ташлаган, бироқ улар бу булутнинг номи офат экани, ундан тез орада
ёғажак офат ёмғирининг неча ширин жонларни суғуриб олмоғини, неча одамларнинг
саргардонлик балосига мубтало этмоғини билмас эдилар.
Бу тонг қуёш беозоргина бош кўтарган эди. Одати бўйича беозор нур сочарди. Ажабки, бу
беозор нур-дан ғофил бандалар ҳам, аҳли шайтанат ҳам нур эмарди.
Офат булути кутилмаган тезликда, кутилмаган ёвузлик дўлини ёғдириб бу маҳаллага ҳам етиб
келди. Булутнинг совуқ шабадасини аввал Йигитали келтирди. У ҳовлиқиб кирди-да:
— Домлажон, омади гап шуки, дам ғанимат! Туркларнинг уйларига ўт қўйишяпти! Ўзларини
калтаклашяпти, қочинглар! — деди.
— Ким ёқяпти, ким уряпти? — деб сўради Зелихон.
— Ким бўларди? — деди Аҳадбей унга жавобан. Ўғлининг заҳарли гапини эшитган Исмоилбей
бош чайқади:
— Ундай гумон қилма, ўғлим. Нон берган жон олмайди.
Маҳалланинг кунботар этагидан қуюқ қора тутун ўрлай бошлади.
— Қаранглар! — деди Йигитали.
— Болалар қани?! — деб бақирди Зелихон. — Тез бўл!
Улар кўчага чиқишганида оломон кўринди.
— Бизникига, бизникига киринглар, — деди Йигитали ҳовлиқиб.
Фикрлашмоққа, маслаҳатлашмоққа фурсат йўқ эди. Ҳаммалари ваҳима тўрига ўралган ҳолда
Йигиталиникига отилишди.
— Дарвозага боғланган чорсининг маъносини энди тушундингизми? — деди Зелихон. —
Ўзбекларнинг уйини белгилашган, бу уйларга тегишмайди.
— Мен аҳмоқ, уни ечиб олибман, — Йигитали шундай деб, кўчага чиқди.
Одамларнинг ҳайқириқлари, фарёдлар, ёнаётган уйларнинг томидаги шиферларнинг оташ
забтига чидамай қарсиллаб ёрилиши — ҳаммаси айқаш-уйқаш бўлиб кетди.
Оломон Исмоилбейнинг уйига яқинлашганида Йигитали уларнинг йўлини тўсмоқчи бўлди.
— Ҳой, яхшилар, бу уйда домла турадилар. Тегманглар, Худодан қўрқинглар!
Оломонни бошлаб келаётган малла одам унга таниш кўринди. Бироқ уни қаерда кўрганини бу
саросимада эслай олмади. Малла бензин тўлдирилган пластмас идишни қўлтиқлаб олган эди.
Йигитали уни қўлидан ушлади.
— Биродар, бу уйга тегманглар. Домланинг уйи. Болаларимизни ўқитган.
— Нари тур! — малла шундай деб сўкинди-да, тирсаги билан қаттиқ туртди.
Йигитали шундан кейин эслади: буни кеча оқшом чоғи шу кўчада кўрган эди. У ўзига ўхшаган
уч-тўрттаси билан кўзлари олазарак ҳолда кўчадан секин ўтиб бораётганида Йигитали:
«Биродарлар, бировни қидиряпсизларми?» деб сўраб, «Аммангнинг эрини, бор ишингни қил»,
деган жавоб эшитган эди.
Кўкрагидан зарба еган Йигитали аччиқланди-да, уни ёқасидан олди:
— Тегма, деяпман сенга, итдан тарқаган!
Малла унинг оёғига зарб билан тепди. Йигитали оғриққа чидолмай чўккалаб қолганида
жағидан тепки еб, чўзилди. Малла бир оёғи билан томоғини эзган ҳолда устидан бензин қуя
бошлади. Ана шу онда Зелихон эшикдан мўралади. Маллани таниди — Федя! У яшин тезлигида
эшикни очиб, кўчага отилди. «Федя!» деб бақирди. Федя овоз қаёқдан келганини фаҳмламай
туриб жағига тушган мушт зарбидан қалқиб кетди. Қорнига тушган тепкидан букчайиб,
қўлидаги идишни тушириб юборди. Зелихон ҳушидан кетаёзган Йигиталини турғизмоқчи
бўлди.
— Ўзларингнинг ўзбекларингни ўлдиртириб томоша қилиб турасанларми! — деб бақирди
Зелихон оломонга қараб.
— Урларинг, бу туркни! — деб бақирди жон аччиғида Федя. Шу заҳоти Зелихон гарданида
оғриқ сезди. Йигиталининг: «Биродарлар, бу турк эмас!» деган бақириғини эшитди. Эшитди-ю,
ҳушидан кетди. Димоғига аччиқ тутун кириб, кўнгли айниди.

«Ман залла фи нафсиҳи рафаъаллоҳу қадраҳу ва ман азза фи нафсиҳи азаллаҳу фи аъюни
ибодиҳи».
Асадбек бу ҳикматдан бехабар эди. Бола чоғида, бундай ҳикматлар қалбига муҳрланиши лозим
бўлган паллада отаси урушда эди. Онаси тирикчилик ташвишидан ортмасди. Маҳалладаги
қари-қартанглар ҳам болаларга одоб ўргатиш юмушига бефарқ бўлиб қолган эдилар. Гўё улар
уруш тамом бўлганидан кейин ҳам ҳаёт давом этажагини, жамият яхши хулқ эгаларига муҳтож
бўлажагини унутган эдилар. Барча ўз қайғуси, ўз ташвиши билан банд эди. Кейинчалик оғир
замонлар ўтди. Қорин тўйди. Аммо руҳ оч қолаверди. Одамлар эса баргсиз, мевасиз дарахтга
айландилар.
Асадбекнинг руҳи баъзан очликдан чириллар, вужудини тилка-тилка қилиб ташларди. У
чорасиз, бу ёшда энди руҳини тўйдира оладиган озуқа топа олмас эди. Руҳи оч одамнинг бу
дунёда умр кечирмоғи оғир, жуда оғир. Мол-мулк ҳисобсиз, аммо руҳ оч. У баъзан ҳолатига ўзи
ҳам тушунмай ўйга толади: «Менга яна нима етишмайди?» деб ўзига-ўзи савол беради. Савол
беришга беради-ю, жавоб топа олмайди. Бу ожиз банда билмайди-ки, бойликда ҳеч қандай
улуғворлик йўқтур. Бойлик — сокиндай кўринган денгиз узра қурилган бир қасрдир. Денгиз
бир чайқалса, тамом, қасрдан ном-нишон қолмас.
Сиртдан қараган кишига балки у бахтли кўринар. Асадбек файласуфона фикрлар билан машғул
бўлмоқни ёқтирмайди. Мушоҳада қилмоқни Чувриндига чиқарган. Бир куни у: «Кимнинг қалби
бўлмаса — у бахтсиздир», деган эди. Кесакполвон: «Бунақа гапларинг билан миямнинг
астарини тескари қилиб юборасан», деб сўзини бўлган, Асадбекка эса мана шу ҳикмат ёққан
эди. Ҳатто бир неча кун бу ҳикматнинг мағзини чақмоқчи бўлиб ўйланиб ҳам юрди. Кейин
эса... ёдидан чиқарди.
Зайнаб ўзини осгач, хотирасининг қай бир бурчакларида ғафлат босиб ётган бу ҳикмат
уйғонди. «Менинг қалбим йўқми, мен бахтсизманми?» деган савол уни оғир аҳволга солиб
қўйди. Қизининг ўзини осиб қўйганини эшитиб қўрқди. Нимадан қўрқди — билмайди. Зайнаб
ўғирланиб, сўнг қайтиб келган маҳалда, «бундан кўра ўлдириб юборганлари яхши эди», деган
ўйга ҳам борган эди. Қизи ажал билан юзма-юз бўлганида эса, қўрқди. Кечагина номус унга
ҳукм ўтказган эди. Шу номус бандилигида Жамшидга ўлимни раво кўрган эди. Бугун номус
туйғуси уни тарк этди. Боласининг ўлиши мумкинлиги уни қўрқувга солди. Шу қўрқув туфайли
қизи ётган уйга киришга юраги бетламади. Манзура фожианинг сабабини билмас эди. У эса,
аниқ билмаса-да, тахмин қиларди. Шу боис уйга кириб қизининг кўзига қарашга ботинмас эди.
Манзура бир-икки ҳовлига чиқиб, унга маънодор қараб қўйгач, киришга мажбур бўлди. Зайнаб
кўзларини шифтга қадаб ётарди. Отаси кирганини билса ҳам, ҳатто киприк қоқмади. У ўзини
осганини билади. Аммо ҳозир тирикми ё ўликми эканини билолмайди. Онасининг
йиғламсираган овозини эшитади. Бироқ гапларини дуруст уқмайди. Отаси кирди, томоқ қирди.
Энди у ҳам «Қизим...» деб гап бошлайди...
...Кумуш ўлар чоғида қайнотаси кирар эди. Кумуш, аҳволи оғир бўлса ҳам бир қўзғолар эди. У
эса қилт этмай ётибди. У Кумушнинг тақдирига йиғлаган эди, унга ким йиғлайди? Шу фикр
Зайнабнинг хўрлигини келтирди. Киприклари пирпираб, кўзларида ёш қалқиди. Асадбек буни
кўрди. Бирданига унинг ҳам йиғлагиси келди. Ўзини ночор сезди.
«Боланг олдида қаддингни букма! Ҳамиша адл тут. Ҳамиша дадил юр. Боланг сени ерпарчин
ҳолда кўрмасин. Дардга таслим бўлганингни сезмасин. Сени ҳамиша кучли деб билсин ва
фахрлансин!» — мана шу ақидага қаттиқ риоя қилиб яшаётган Асадбекда қаддини букмоққа
мойиллик сезилди. Белдан қувват, оёқдан мадор кетгандай туюлди. Аммо ожизлик ҳисси унга
бир дақиқагина ҳукм ўтказди. Бир дақиқадан сўнг у аслига қайтди.
— Қизим...
Зайнаб бошини буриб, отасига қаради. Асадбек бу қарашда «Жамшид акамни нега
ўлдирдингиз?» деган саволни ўқиди. Зайнаб бу саволни тилга чиқариб сўраган тақдирида ҳам
жавоб ололмас эди. Кўзларда зуҳурланган саволдан қутулиш осон — нигоҳ олиб қочилса
кифоя. Асадбек шундай қилди.
— Қизим... ўзингни тут. Ҳаммаси яхши бўлади, — деди. Кейин яна Зайнабга қаради.
— Нима яхши бўлади? Жамшид акамни тирилтириш қўлингиздан келадими? — деб савол берди
Зайнабнинг кўзлари.
Жавоб ўрнига яна нигоҳини олиб қочди. Бу ҳолда узоқ туролмаслигини билиб, оҳиста бурилдида, уйдан чиқди.
Зайнаб отасининг изидан қараб қолди. «Ҳаммаси яхши бўлармиш... Бир одам бекордан-бекорга
ўлиб кетди. Энди нимаси яхши бўлади? Ҳа, мен ўлмай қолдим. Буларга шуниси яхши бўлди.
Бир оз ўзимга келганимдан кейин эрим олиб кетади. Вужудимизни яна сохта меҳр ниқоби
билан чирмаб яшайверамиз. Кейин бола туғилади... «Бола туғилганидан кейин мени
ўлдиринг», дейман. «Сизга хиёнат қилдим», дейман. Ёлғон гапираманми? Нима учун ёлғон
гапиришим керак? Ўлдирсин, дебми? Ўлдирармикин? Ўлдира олармикин? Мендан ўлим
қочди...»
Орадан кўп ўтмай ҳовлида Элчин кўринди.
Бу пайтда Асадбек Кесакполвон билан катта хонада ўтирар эди. Элчинни кўриб, Кесакполвонга
«чақир уни» деган маънода қаради. Кесакполвон ҳовлига чиққунича Элчинни Манзура
қаршилаб Зайнаб ётган хонага бошлади. Манзура ичкари кирмай остонада қолди. Шунда
Кесакполвон «Янга!» деб чақирди. Манзура қараши билан «куёвни бек чақиряпти» деган
маънода имлади. У хонага қайтиб кирганида Асадбек ўрнидан туриб олган, қўллари орқасида,
бошини сал эгган, қовоғи эса уюлган эди. «Куёвини кўриб, феъли айниди-ку?» деб ўйлади
Кесакполвон. Асадбек туриб олгани учун у ҳам жойига бориб ўтирмади. Элчин келмасидан
аввал ҳам гаплари қовушмаётган эди. Кесакполвон Асадбекнинг феълини яхши билгани учун
«нима бўлди?» деб сўраб ўтирмади. Юпатишга ҳам ҳаракат қилмади. У хўжаси бошига савдо
тушганини фаҳмлади. Бундай пайтда унинг ёнида бўлмоғи шарт эканини эслатиш ортиқча. Гапгапга қовушмаса ҳам, умуман, гапирилмаса ҳам майли, Асадбекнинг ёнидан жилмайди. Асадбек
соқов бўлса, у ҳам соқов, юрса юрар, ўтирса ўтирарди. Асадбекнинг жаҳли чиққанида ёки
юраги сиқилганида Кесакполвон ўзини билмаганга олади. Хўжайинни гапга солиб, кўнглини
юмшатишга ҳаракат қилмайди. Асадбек қадрдон аъёнининг бу қилиғига кўникиб қолган, унинг
сояга айланиб юриши ғашини келтирмайди. Ҳозир ҳам кўп йиллар мобайнида шаклланган бу
анъана бузилмади.
Элчин кириб келганида улар катта хона ўртасида тик турган ҳолда гаплашишарди. Элчин
остона ҳатлаб салом бериши билан Асадбек дарғазаб кўзларини унга қадади-да, устига тик
босиб келди. Саломига алик бўлмади. Фақат:
— Жамшидда нима қасдингиз бор эди?! — деди титроқ овозда.
— Жамшидда? — Элчин Зайнабнинг гапларидан ажабланган бўлса, бу айбловдан тамом
гангиди. — Нима бўлди ўзи, ҳозир эшитдим.
Гапини тугатишга улгурмасидан Асадбек уни гирибонидан олди.
— Жим юргин, деганмидим? Қасосингни олган эдинг-ку?
— Бек ака, аввал гапимни эшитинг. Ҳозир Фарғонадан келяпман, ахир.
— Ҳайдар, Шилимшиқ қандай ўлдирилганини кўрганмидинг? — деди Асадбек уни қўйиб
юбормай. — Айт бунга, кўрганмидинг?
— Кўргандим.
— Жамшидни-чи?
— Кўрдим. Худди ўша дарахтга осиб, ҳалигиси кесиб ташланибди.
Асадбек Элчиннинг гирибонидан қўлини олди-ю, ўша заҳоти жағига мушт туширди. Элчин
гандираклаб кетди. Ўзини ўнглашга улгурмай Кесакполвоннинг тепкисини еди. Асадбек ғазаб
отига миниб томоша кўрсатмаётган эди. У Жамшиднинг ўлимида чиндан ҳам Элчинни айбли
деб топди. Назарида, Элчин дайдиб кетмай уйида ўтирганида, хотинига яхши қараганида бу
кўргиликлар йўқ эди...
Кесакполвон эса Асадбекнинг ҳаракатини бошқача тушунди: Асадбек айбни куёвига ағдариб
унинг қўл-оёғига кишан уриб олмоқчи. Бирга бўлганларидан бери кимки Асадбекдан мушт еса,
Кесакполвоннинг тепкисидан ҳам бебаҳра қолмаган. Бу қилиқ одат даражасидан чиқиб, қонун
мартабасига етган эди. Асадбекнинг қаҳридан чўчувчи одам унинг муштидан эмас, кўпроқ
Кесакполвоннинг тепкисидан қўрқарди. Ҳозир ҳам шу қонун кучга кирди. Кесакполвон
калтафаҳмлик қилиб, тепаётган одами хўжасига куёв эканини ўйламади. Асадбек эса
рўпарасидаги одам куёви эканини унутмаган эди. Яна тепишга чоғланган Кесакполвонни нари
итарди.
— Буни тепишга ҳаққинг йўқ!
Элчин тисарилиб, деворга суянди. Нафаси қайтди.
— Қадамингни ўйлаб бос, бола, — деди Асадбек, унга ғазаб билан тикилиб. — Энди сал нарибери юрадиган бўлсанг, Жамшиднинг орқасидан жўнайсан. Энди аяб ўтирмайман!
Элчин букчайган ҳолида ташқарига чиқиб, айвонда бир оз ўтирди. Манзура куёвининг
аҳволини кўриб яқинлашмоқчи бўлди-ю, деразадан қараб турган эрига кўзи тушиб, журъат
этолмади.
Асадбекнинг берган танбеҳи Кесакполвонга ёқмади.
— Илгари бунақа демас эдинг, — деди гина билан.
— У менинг куёвим. Ҳаққинг йўқ тепишга.
— Шу гапни унинг олдида айтасанми?
— Жириллама, сенга ким қўйибди нозу фироқни.
Кесакполвон ножоиз гина қилганини тушуниб, таранг вазиятни юмшатиш йўлига ўтди.
— Унинг бўйнига илиб яхши қилдинг. Энди ўпкасини босиб олади.
— Ақлинг етмаган ишларга аралашма.
Кесакполвон индамади. Бунақа пайтда Асадбекка Чувриндини рўпара қилиш керак. У хўжасини
ғазаб отидан авайлаб тушириб олади. Баъзан Асадбекнинг ўзи бу отдан қандай тушганини
билмай ҳам қолади.

Қоринга бехос тушган тепкининг зарби ҳар нафас олганида ўз кучини кўрсатади — оғриқ
зўрайиб, жони танасини ташлаб қочишга ҳам тайёр бўлиб қолади. Қамоқда эканида,
«Ўқилон»нинг амри етиб бормай, зўрлардан бир-икки тепки еган, аммо бунчалик азоб
чекмаган эди. Буниси кутилмаганда бўлгани учунми ё зарба бениҳоя кучли эдими, ҳарҳолда
букчайтириб қўйди. Оғриқ забтига оларди, у ҳатто «бирон ерим узилиб тушди шекилли,
ҳадемай қон қусиб ўлсам-а?» деб ҳам ўйлади. Бу фикр ориятни уйғотди. Орият тан азобидан
кучлилик қилиб, айвонда кўп ўтиришга қўймади. Ўрнидан турди. Қаддини кўтаришга ҳаракат
қилди. «Ўладиган бўлсам ҳам шу ерда, шуларнинг олдида ўлмай. Азоб чекиб, жон
бераётганимни кўришмасин. Ундан кўра кўчада итдай хор бўлиб ўлганим яхши...» Элчин шу
фикрда дадил юрмоққа интилди. Ҳатто болохонада ўғринча қараб ўтирган йигитларга қараб,
жилмайиб ҳам қўйди. Кўчага чиқиб ўттиз қадамча юргач, орқасига қаради. Ҳеч ким
кузатмаётганига ишонч ҳосил қилгач, дарахтга суяниб, тин олди. Сўнг қаддини бир оз эгган
ҳолда яна юриб кетди. Эллик қадамлар юргач, оғриқ кучайди, кўнгли айниди. Тўхтади. Деворга
суяниб ўтирди. «Бошланяптими? Жон талвасаси шу бўлса керак. Чиқиб кетганим яхши бўлди.
Анча юриб қўйдим шекилли?..» У келган йўлига қаради. Шунда Асадбекнинг дарвозасидан бир
йигит чиққанини кўрди. Йигит ён-атрофга аланглаб олди-да, машинага ўтирди. «Арининг уяси
бузилибди-ку, ким чўп суқибди?» деб ўйлади у. Хаёлидаги бу саволга жавоб топмай туриб
рўпарасида машина тўхтади. Ҳайдовчи йигит ўтирган ерида чўзилиб, ён эшикни очди-да:
«Акахон, ўтиринг», деди. «Менга раҳм қилдиларми? — деб ғижинди Элчин. —
Меҳрибончилигингни онангга қил... ҳе...» У ўрнидан туриб, юра бошлади. Йигит унинг қадам
олишига мослаб машинани секин юрғизди. Машина эшигини ёпмади. «Ўтиринг», деб бошқа
лутф ҳам қилмади. Элчин бу томоша атрофдагилар учун кулги бўларини англаб, тўхтади.
Йигитни сўкмоқчи эди, ўзини тийди. «Бунда нима айб? Унга буюришган. «Олиб бориб қўй»,
дейишган. Олиб бориб қўяди. «Ўлдириб кел», дейишган бўлса, ўлдириб келади. Бир жиҳатдан
шуниси ҳам дуруст — мушкулимни осон қилади». Шу фикрда машинага ўтирди. Йигит «Қаёққа
олиб бориб қўяй», деб сўраб ҳам ўтирмади. Ҳатто «Барибир ўтирар экансан, ноз қилишинг
нимаси эди», деган маънода қараб ҳам қўймади. «Бу содиқ лайчаларнинг ҳаммаси камгап-а?»
деб ўйлади Элчин. У ўриндиққа ястаниб ўтириб, чуқур-чуқур нафас олди. Оғриқ бир оз
пасайгандай, тепки зарбидан гўё бир-бирига чирмашиб таранг тортилиб қолган ичаклари
бўшашгандай туюлди. Оғриқ чекиниши билан фикри тиниқлаша бошлади. Хаёлига янги йил
кечаси келди. Эшикнинг қия очилиши... Жингалак сочли йигит... Салом-алик йўқ, «сиз
фалончимисиз?» дейиш йўқ. «Сизни Бек ака чақиряптилар», деб машинаси томон юрган эди.
Элчин ўшанда ҳам ярим соат-бир соатдан сўнг тирик қайтадими ё мурдаси кўчага, қайси бир
ахлатхонага олиб чиқиб ташланадими, билмас эди. Ҳозир ҳам билмайди. Йигит йўлдан кўзини
узмагани ҳолда лабига сигарет қистириб, тутатди. Димоғига тутун урилиб, Элчиннинг ҳам
чеккиси келди.
— Чакишдан ол! — деди буйруқ оҳангида. Бу оҳангдан ўзи ҳам таажжубланди. «Ҳечқиси йўқ,
буйруқ қилишга ҳаққинг бор. Сен хўжайиннинг куёвисан», деб таскин берди ички бир овоз. Шу
оннинг ўзида бошқа бир овоз қитмирлик билан «ўлимга маҳкум этилган куёвсан», деб қўйди.
Элчин паст овозда буюрдими ё шовқинда эшитмадими, ё ўзини эшитмаганга солдими ё «сенинг
буйруғинг менга ўтмайди» дедими, ҳарҳолда сигарет узатмади.
— Чакишдан ол! — деб буюрди Элчин баландроқ овозда.
Йигит энди узр маъносида қараб олар, деб кутган эди. Йўқ, қарамади. Индамай сигарет
қутисини узатди. Янги йил кечаси ҳам шундай бўлган эди. Элчиннинг «Чаксам майлими?»
деган саволига Жамшид йўлдан кўзини узмаган ҳолда совуққина қилиб «Ҳа» деб қўйган эди.
«Уни ким ўлдирган экан? — деб ўйлади Элчин. — Ўлдириш ниятим борлигини Асадбек қаёқдан
билди? Ё тахмин қилдими?» Элчин Асадбекнинг ниятини англамас эди. Биргина у эмас,
бошқалар ҳам кўпинча ғафлатда қолишарди. Агар мақсади барча учун очиқ-ойдин бўлса, унинг
Ўқилонлиги қайда қолди? «Нима учун мендан гумон қилади? Менсиз ҳам бир-бирларини
ўлдириб юришибди-ку?» Асадбекнинг одамларини яқин йиллар ичи биров чертишга ҳам
журъат этолмаётганини билмагани учун ҳам Элчин шу фикрга борди.
— Булар жинни бўлиб қолган... — хаёлига келган гапни беихтиёр овоз чиқариб айтди. Йигит бу
гапни эшитиб, қараб қўйгандай бўлди. Элчиннинг яна қитмирлиги тутди.
— Акаларинг жинни бўлиб қолишибди.
Бу гапни айтишга айтди-ю, йигит бехос тарсаки тортиб юборармикин, деб кутди. Йигит ҳатто
қараб ҳам қўймади. «Ҳа... ўзим жинниман... Булардан ўчимни олгунимча жинни бўламан,
шекилли...»
Машина кўчасига бурилгач, «Демак, ўлдириш ҳақида буйруқ олмабди», деб ўйлади. Яширин
қитмир овоз эса «уйингда ўлдириб кетса-чи? Худди Ноилангга ўхшаб...» деди. Машина
дарвозаси рўпарасида тўхтади. Йигит «тушинг» ҳам демади, «келдик» ҳам демади. Элчиннинг
қитмирлиги тутиб ўтираверди. Кейин: «Бу бола билан пачакилашганимдан нима фойда?» деб
ўйлаб, машинадан тушди. У эшикни ёпишга ҳам улгурмай машина худди пойгага шошилгандай
шашт билан қўзғолди.
Элчин дарвозага яқинлашиб, калит соладиган ерга қистирилган қоғозни кўрди.
«Шумтакаларнинг қилиғи», деб ўйлаб, қоғозни олди. Қоғоз ҳафсала билан найча каби
ўралганидан фаҳмладики, бу болалар иши эмас. Қоғозни очиб, чап томонга қийшайтириброқ
ёзилган ҳарфларни таниб, жилмайиб қўйди.
«Акобиру отарчи, ал ҳофизу ҳабибул Асадбек!
«Ал муриду ятлубу вал мурду яҳрабу». Яъниким, хоҳловчи қидиради, мурод эса қочади,
деганларидек, камина пойи қадамингиз етган туфроқни кўзга суртгали келиб, муборак
остонангизни кўз ёшларим билан суғоргумдир, токи бул туфроқда меҳр чечаклари унғай.
Б а й т:
Кўпайишиб қолганмиш тўйларингиз,
Пулга тўлиб қолгандир чўнтагингиз.
Бегингиздан изн теккан маҳалларда,
Биз ҳам кўриб қолайлик бўйларингиз.
Адойи Анварингиз».
Бу сатрларни ўқигач, унинг чеҳраси очилди. «Кайфияти яхши экан, шоирнинг», деб қўйди.
Дўстини кўргиси келди. Шундай туйғу унда қамоқдан қутулиб қайтган куни уйғонган, дўстининг
жиннихонада эканини билгач эса, юрак-бағри эзилиб кетган эди. Унда кўргиси келган, аммо
бориб кўриш имкони йўқ эди. Ҳозир ҳам кўргиси келяпти, имконияти ҳам бор. Аммо боришни
истамади. «Яна ихраб-сихраб ўтирмай, кечроқ борарман», деган қарорга келиб, уйига кирдида, диванга чўзилди.
Эртакларда маконига учиб келган дев ёки аждаҳо «Уф-ф... одам иси келяпти!» деб
чақирилмаган меҳмонни излашга тушади. Агар одам боласида ҳам шундай ис билиш қобилияти
бўлганида Элчин бундан бир неча кун илгари бу хонага Жамшиднинг кириб чиққанини
сезарди. Мана шу остонани ҳатлаб ўтиши ажал эшигини қоқиш билан баробар бўлганини
биларди. Зайнабнинг кўз ёшлари тўкканини англарди. Балки Жамшиднинг «Сен учун мен ўч
оламан... Қасам ичаман... Агар сени ҳимоя қиладиган эркак зоти қирилиб битса, ўзинг ўч
оласан...» дегани ҳам қандайдир сеҳрли йўллар билан аён этилармиди...
Шу дивандан уч қадамгина нарида Жамшид турган эди. Қасам ичганидан кейин Зайнаб унинг
бўйнидан қучиб, ўпиб қўйган эди... Алҳол эртак бошқа, ҳаёт бошқа. Инсон сезгилари эса
чегараланган.
Элчин диванга чўзилиб, битта ёстиқни қорнига босди. Шу фойда қилдими, ҳар нечук оғриқ
нари чекинди. Бадани ором ола бошлагач, фикрлари янада тиниқлаша борди. Ҳали машинада
эканида уйғонган ўйлари яна хаёлини банд эта бошлади. «Жамшид... Жамшид... қандай
ҳаромхўр эди у, — деб ўйлади. Гарчи марҳумлар ҳақида ёмон гап айтиш дуруст эмаслигини
билса-да, уни яхши сўз билан эслашни лозим топмади. — Ҳаромхўр эди у, ҳа, ифлос эди, аблаҳ
эди. Қайси аблаҳ ўлдирди уни, қайси аблаҳ мени лаззатдан маҳрум қилди? Мен унинг қонини
ичгим бор эди. Шунда қасос чанқоғи оз бўлса-да, босиларди. Энди-чи? Энди навбат
Асадбекками? Ҳа!» У ҳозироқ бориб Асадбекни ўлдирмоққа қасд этгандай қаддини кўтарди.
Бироқ ўрнидан турмади. Ёстиқни қучоқлаганича ўтираверди. Хаёли эса уни шошириб қўйди.
«Шилимшиқнинг гапи тўғрими? Жамшид ҳам кирганмиди бу уйга? Зайнабнинг гапи-чи? Наҳот?
Келиб-келиб шу исқиртни яхши кўрадими? Ўшани деб ўзини осадими? Отасини ўлдирсам-чи?
Отасини ўлдирганимда ўзини осармиди? Йў-ўқ... Ҳали шу пайтгача ҳеч ким отасининг ўлимидан
куйиб ўзини осмаган. У эса ўша ҳайвоннинг изидан бормоқчи бўлибди!...» Элчин жаҳл билан
ёстиқни четга улоқтирди-да, ўрнидан туриб кетди. Дераза олдига бориб ҳовлига қаради. Сада
бўлиб қолай деган райҳонлар сўлибди. Сувсизлик азобига, қуёшнинг ўтли тиғига бардош бера
олмабди. Кираётганида буни сезмаган эди. Нечукдир у ҳозир ўзини шу садарайҳондай ҳис
этди. Унинг кўнгли, наинки кўнгли, руҳи ҳам сўлиган. Райҳонга-ку сув қуйилса дарров жон
кирар. Сўлиган руҳга, кўнгилга даво борми? Илгари қонининг ҳар томчисида муҳаббат бор эди.
Бу томчилар Ноиланинг ўлимидан сўнг чак-чак томиб адо бўлди. Унинг ўрнини эса адоватнинг
заҳарли томчилари эгаллади. Шилимшиқнинг гапидан сўнг бу томчилар томирларда кўпира
кетган эди. Бугун эса янада қизиди, янада қудрат касб этди.
Жамшиднинг ўлими... Зайнабнинг ўзини осиши... Асадбекнинг қаҳри... Элчин бу уч воқеани
боғлаб турувчи кўринмас занжир мавжудлигини ҳис этиб турар, аммо ҳар қанча ўйламасин,
фикри ҳақиқат олдида ожиз қолар эди. «Жамшидни қизи билан айб устида ушлаб, ўлдиртириб
юборди», деган гумон нечундир шу тобда хаёлига келмасди.
«Зайнаб рост айтдими? — деб ўйлади у. — Бу гап ёлғон бўлса ҳам, жаҳл устида айтилган бўлса
ҳам барибир — дилни яралади. Бу дил ярасига эса чора йўқ. Бир-икки кундан кейин у яна шу
уйга келадими? Шу уйга ҳаром қадамини босадими? Аслида шу уйнинг хосияти қолмабди.
Қамоқдан келишим билан сотиб юборсам бўлар экан...»
Одам боласи бошига кулфат тушгудай бўлса, хаёлга берилиб «бу кулфат булутини ким
юборди-ю, ким ташвиш ёмғирини ёғдирди», деб ўйлай бошлайди. У ҳеч қачон «мен шу феълим
ёинки ҳаракатим туфайли кулфат булутини ўзим чақирдим», демайди. Мана ҳозир Элчин ҳам
уйда хосият йўқ, деган қарорга келиб турибди. Билмайдики, уйдан хосиятни ўзи қувиб
чиқарди. Унга «Зайнабни айблама, у бокира эди, гуноҳкор сенсан, туғилажак бола валади
зинодир ва унинг гуноҳи ҳам сенинг бўйнингда» дейилса, айбни зинҳор бўйнига олмас, «Мен
Ноилам учун қасос олдим», дер. У ғофил банда билмаски, ал қасосул минал Ҳақ — қасос ёлғиз
Ҳақдандир, банданинг қасос олмоққа ҳуқуқи йўқдир. Машойихлардан бири «Дунё шайтоннинг
дўконидир, ундан бирон нима ўғирламаки, шайтон уни қайтариб олишга келиб, додингни
бермасин», деган экан. Бу не бахти қаролиқки, Элчин шайтон-нинг дўконидан кўп нарса олиб
қўйди. Энди ҳар бир ўғирлиги учун додини ер. Энди арзини кимга айтади? Унинг арзини ким
эшитар экан?
Манзура эшикдан узоқлашмагани учун қизининг гапларини эшитди. Эшитди-ю, «вой шўргинам
қурси-ин...» деб лабини тишлади. Юраги узилиб тушгандай бўлди. «Вой қизим-а, айтмасанг
бўларди», деб қизига хаёлан танбеҳ берди. Элчин катта хонадан букчайиб чиқиб, айвонда
ўтириб қолгач, юрагида бир нима узилгандай бўлди. Баданига муз югурди. Куёвига қарамоқчи
эди, эрининг қаҳрли нигоҳи йўлдан қайтарди. Шу нигоҳ бўлмаганида Зайнаб-нинг гаплари
ёлғон эканига куёвини ишонтирармиди... Иснод... Иснод... Энди қандай ҳаёт кечиради? Кўпни
кўрган бу одам иснодга кўникиб кетармикин? Худо қизидан омонатини олмади. Лекин уни
тирик мурдага айлантириб қўймадимикин?
Шу хаёл билан уйга кирди. Қизига мўлтиллаб қараб турди-да, нима мақсадда кирганини эслай
олмай, изига қайтмоқчи бўлди. Остона ҳатлашга улгурмай, Зайнабнинг овозини эшитиб,
тўхтади:
— Ойи, ҳадеб кириб-чиқаверманг. Қўрқманг, энди ўзимни ўлдирмайман. Бола... — у нима
учундир «болам» дея олмади, — бола... яшаши керак экан. У туғилгунича...
— Вой, болам, — деб унинг гапини бўлди Манзура. — Худо хоҳласа...
Зайнаб уни гапиртирмади.
— Ундан кейин нима бўлади — Худо билади. Нима бўлишини ўзим ҳам билмайман, сиз ҳам
билмайсиз, ҳатто адам ҳам билмайдилар.
— Вой болам-ей... Қўй, бу ўйларингни.
— Куёвингиз кетдими?
— Ҳа. Қизим... ҳалиги гапни бекор айтдинг.
— Бекор айтмадим, билиб айтдим.
— Ундай дема, болам, наҳотки сен...
— Йўқ, ойи, гапим ёлғон эди. Мен унақа эмасман. Аммо у шундай деб ўйласин. Ўйлаб эзилсин,
сиқилиб сил бўлсин, сил бўлиб...
— Қўй, қизим, бировга ёмонлик тилама. Гуноҳи бўлса Худонинг ўзи жазолайди.
— Худо жазолагунича...
Зайнаб гапининг давомини ичига ютди. Онасининг мўлтиллаб турган кўзларини кўриб, ноўрин,
фойдасиз гапларни айта бошлаганини фаҳмлади. Онасига ачинди. Ўзини осаётганида онасини
ўйламаган эди. «Онам бечора бу кулфатга чидай олмай юрак-бағри куйиб адо бўлади»,
демаган эди. Ҳуши ўзига келганидан кейин ҳам онасининг тақдирини ўйламаганди. «Худо уни
жазолагунича мен ўлиб бўламан», дейишга оғиз жуфтлагандагина онасининг ғарибона
кўриниши уни сергак тортишга мажбур этди.
Манзура қизининг нима демоқчи эканини англади. Бирдан йиғлагиси келди. Қизи ўзини
осганидан бери аҳвол шу. Йиғи босиб келади, кимнингдир елкасига бош қўйиб ҳўнграб-ҳўнграб
йиғлашни истайди. Ҳасрат қилмоқни, дардини айтмоқни хоҳлайди. Аммо йиғлолмайди, йиғини
куч билан қайтаради. Хўрсиниб қўяди. Бироқ, бу хўрсиниш дардини енгиллатишга ожиз. Бу
муштипар биладики, қувончни баҳам кўриш учун шерик ахтариш шарт эмас. Бировнинг
қувончидан баҳраманд бўлиш ишқибозлари етарлидир. Қайғуга эса ҳеч ким шерик бўлишни
истамайди. Ҳамманинг ўз ташвиши бор. Бировникини бошига урадими?!
Ҳозир Манзура ҳамдарди бўлмагани учун хўрсинмади. Йиғлашга мажбур этаётган куч ҳам
бошқа. Манзура эри билан гаплашганида Худони тилга олишга қўрқади. Сабабки, Асадбек ўз
аъёнларига қандай қўрс муомала қилса, Худо тилга олинганида шундай беписанд бўларди.
Худодан қўрқиш, деган тушунча унга ёт эди. Эри масжид қурдира бошлаганида у бирам
қувонди, бирам қувонди. «Эримга инсофу тавфиқ берганинг рост бўлсин», деб Яратганга
шукрлар қилди. Бироқ Асадбек феълининг ўзгаришсиз қолаётганидан ажабланди. Бир куни
Асадбек нимадир деганида Манзура «Худо хоҳласа, адаси», деди. Асадбекнинг кайфияти чатоқ
эди, бу жавобдан жаҳли чиқиб: «Ҳуда-беҳудага Худони ўртага солаверма. Худонинг сендан
бошқа ташвиши йўқми?» деб жеркиди. Манзура қўрқибгина: «Унақа деманг, адаси, Худодан
қўрқинг», деб яна балога қолди. «Худодан қўрқиб бўлганман. Худо менга аталган ёмонликни
бериб бўлган. Мен ёмон эканманми, бунга Худонинг ўзи айбдор. Мен ҳам одамларга ўхшаб отаонамнинг бағрида яшаганимда бунақа бўлмасдим. Меҳрга зор ҳолда ўстириб, энди мендан меҳр
талаб қиладими?» Асадбек ўшанда яна аллақанча гапларни айтиб юборди. Манзура ўша тун
ухламай, билганича тавба қилди. Эрини кечиришини сўраб Яратганга ёлборди. У ибодат
қилишни билмас эди. Унинг болалик хотирасига муҳрланган ўгитлардан бири шуки, Худодан
қўрқмоқ керак. Ҳамиша тавбада бўлмоқ зарур.
Эри-ку, эри, Худони тилга олса болалари ҳам беписандлик билан тинглашади. Баъзан эса
оталари каби терс жавоб қайтаришади. Ҳозир ҳам шундай бўлди. Худодан инсоф тилади.
Йиғини босди. Қизига бир оз тикилиб турди-да, ташқарига чиқди. Ишининг унуми ҳам, тайини
ҳам йўқ эди. Бир неча дақиқа ҳовлида, ошхонада ивирсиб юрди-да, қизининг танбеҳини
унутиб, яна уйга кирди.
Зайнаб бу сафар онасига индамади. Онасига ачинган ондан унда пушаймонлик туйғуси ҳам
уйғона бошлаган эди. Аввал айтган гапидан пушаймон бўлди. Сўнгроқ эса ўзини осганидан
афсусланди. Онаси бир неча нафасга кечикканидами, у ҳозир лаҳадда ётган бўлармиди... Шу
гап хаёлига келиши билан баданига муз югурди. Қайси бир китобда ўқиб эди: одам ўзининг
лаҳадда ётишини ўйласа, қўрқувдан тилигача терлаб кетаркан. Зайнаб ҳозир шу ҳолга тушди.
Ўзини осаётган маҳалида қўрқмаган эди. Нечун энди қўрқяпти? У-ку, қоронғи гўрида ётарди.
Онаси-чи? Бу ёруғ дунё унинг учун зулматга, бу ҳовли эса дўзах қозонига айланмасмиди?
Зайнабнинг руҳи бу хонадонга учиб келганида онасининг аҳволини кўриб, зор-зор қақшамасми
эди? Шуларни ўйлаб, кўзига ёш келди. Янги йил арафасида ўғирлашганида, зўрлашганида ҳам
жонига қасд қилмоқни мўлжаллаган эди. Орзулари поймол этилгач, бу дунёда яшамоқдан
маъно кўрмай қолганди. Неча кун ўзимни оссамми, заҳар ичсамми, ёқсамми... деган хаёлларга
банди бўлиб юрди. Энди бир тўхтамга келганида кўз олдида сочларини юлиб йиғлаётган онаси
гавдаланиб уни бу йўлдан қайтарарди. Кечаги кун нечукдир шундай бўлмади...
Кечқурун ярим коса маставани онасининг қистови билан ичгач, баданига иссиқлик югурди.
Она-бола бир оз гаплашиб ўтиришди. Кейин Манзура дераза томонга ўрин солди.
— Ойи, жойингизга чиқиб ётаверинг, мендан хавотир олманг, — деди Зайнаб.
Манзура унга жавоб бермади. Чироқни ўчирмади. Устидаги кўйлакни ҳам ечмай, ўрнига омонат
чўзилди. Қизи гўдаклик чоғида, уни ухлатиб, сўнг юмушларини бажариш учун шундай ётарди.
Зайнаб онасининг секин чиқиб кетаётганини баъзан сезарди, аммо уйқу кучлилик қилиб
ўрнидан жилмасди...
Манзура ярим тунда қизининг ғалати овозидан чўчиб уйғонди. Зайнаб безгак тутгандай титраб,
хирилларди. Манзура шошиб туриб унинг пешонасига кафтини қўйди. Кафтига теккан муздек
тердан сесканди.
— Жон қизим, нима бўлди?
— Билмайман... ҳаммаёғим оғрияпти. Белим...
Манзура қизининг қўл-оёқларини уқалаган бўлди. Устига яна бир кўрпа ташлади. Сўнг чиқиб,
Асадбекни уйғотди.
— Дўхтир чақирмасангиз бўлмайди. Хотин дўхтир чақиринг.
Асадбек ҳовлига чиқиши билан болохонадаги йигит деразадан қаради. Асадбек қўли билан
имлагач, бир неча сонияда қаршисида пайдо бўлди.
— Дўхтир топиб кел. Хотин дўхтир бўлсин. Маҳмуд акангни топ.
Шундай деди-ю, бурилиб, қизи ётган хона томон юрди.
Зайнаб белида оғриқни кундузи сезган эди. Лекин оғриқ босилиб қолар, деб ўйлаб, онасига
айтмади. Кечқурун онаси ётгач, у ҳам ухлагандай бўлди. Кўзи уйқуда, айни чоқда, шитир этган
товушни эшитадиган даражада сергак эди. Озгина муддатли уйқусида туш ҳам кўрди: бир
ўрмонда адашиб юрганмиш. Бир маҳал итми ё бўрими, ажрата олмади, рўпарасида пайдо
бўлибди. Нимадир еяётган эмиш. Яқинроқ бориб қараса... чақалоқ эмиш... Шунда қўрқиб
уйғонди. Шунда оғриқ ҳам кучайди. Вужудини титроқ ихти-ёрига берди.

Зелихон ҳушига келиб, ўзини Йигиталининг айвонида кўрди. Уни бир қават кўрпача устига
ётқизишган, бошига ёстиқ қўйиш ҳеч кимнинг эсига келмаган эди. Бу кутилмаган офат
барчанинг эсини тескари қилиб ташлаганди. Исмоилбей айвон панжарасига суяниб,
нималардир деб пичирларди. Аҳадбей Зелихоннинг яқинида ўтирарди. Унинг хотини, болалари
ичкарида, қўрқувдан дир-дир титрашарди. Қўрқув шу даражада қудрат касб этган эдики,
бундай пайтда йиғлаш мумкин эканини ҳам киши ёдидан суриб чиқарди. Атрофни гўё туман
қоплаган — ҳаммаёқ қоп-қора ачимсиқ тутун бағрида эди. Нафас олиш оғирлашган, каттаю
кичик кўзлари ёшланиб, дам-бадам йўталиб қўяр, шу йўталгина уларда жон мавжуд эканидан
далолат берар эди.
Зелихон қаддини кўтарди. Аҳадбей «тузукмисан?» деган маънода қараб қўйди. Унинг
гапирмоққа ҳоли йўқ эди. Зелихон ўрнидан турмоқчи бўлди — боши айланиб айвон устунини
ушлади-да, жойига ўтирди. Рўпарадаги уй, Исмоилбейнинг омонат Ватани ёнар эди. Дастлаб
шу ер берилиб, бир бостирма солиб кўчиб кирганида «Шу уй бизнинг омонат Ватанимиз, Худо
ҳоҳласа, катталарга инсоф берса, Месхетиямизга кетамиз» деган эди. Аҳадбейнинг икки
синглиси шу бостирмада туғилди, шу бостирмада жон берди. Сўнг онаси... Йиллар ўтаверди.
Омонат бостирма ёнига кенгроқ хоналар қурилди. Келин тушди... Исмоилбей ҳам, унинг
тенгқурлари ҳам Месхетияга йўл йўқ эканига ишона бошлашган эди. Демократия деган гап
чиқдию яна умид чироғи ёнгандай бўлди. (Ана шу умид чироғининг охир-оқибат уйларга ўт
қўяжагини ким ўйлабди?) Юрагида ўти борлар Москвага қатнай бошлашди. Кўпчилик Ватанига
қайтажагига ишонарди. Улар эртакдаги адолатга ишонувчи гўдак ҳолига тушгандилар.
Исмоилбейга эса буларнинг бари хатарли ўйиндай бўлиб туюларди. У давлат юритиш
синоатидан бехабар, лекин Месхетиядан қувғин бўлишлари узоқни кўзлаб қилинган сиёсат
эканини сезиб турарди.
Уруш тугаганидан бери қанча раҳбар келиб-кетди. Юрғизган сиёсатларининг оёғи осмондан
бўлди, лекин ватангадолар тақдирини биронтаси ўйламади. Оқибат эса мана бу: Ватанидан
ажралган бечораларнинг омонат Ватани ҳам ёняпти! Бор мол-мулкларига қўшилиб умидлари
ҳам ёняпти. Кечагина бу хонадонда тўй гулхани ёқилмоғи лозим эди, бугун ажал алангаси
яйраб қулоч отади. Бир сидра кийим билан қолган бу одамлар жонлари ҳозирча ўзлариникими
ё бу омонатни ҳам эгасига ҳадемай топширадиларми, билишмайди.
Зелихоннинг қулоғига оломоннинг шовқини кирмади. У аввалига карахтман, деб ўйлади.
Бошини силкиди, бармоғи билан қулоғини уқалади. Кейин айвон зинасида тик турган
Йигиталига қараб:
— Одамлар жимиб қолдими? — деб сўради.
— Қайси одамларни айтасиз? Ҳалигиларми? Улар одаммиди? — деди Йигитали ёнаётган
уйлардан кўз узмай. — Бунақасини кўрмаганман. Селдай келиб, селдай кетишди.
— Қаёққа кетишди?
— Билмадим. Тушунмадим, биродар, мен ҳеч нарсага тушунмадим, — Йигитали шундай деб
ўгирилди. Зелихон унинг юзи шилиниб, қонталаш бўлиб қолганини кўрди.
Бу кўчага фақат ёнғин ҳукмрон эмас экан, фиғоннинг ҳам ҳаққи бор экан. Оломон бу кўчадан
нари кетгач, жон талвасасида ўтирганлар нимага гирифтор бўлганларини англаб,
кўраётганлари туш эмаслигига ишондилар. Ана шунда бир-бирларини қидириш, йўқлаш
бошланди. Ана шунда дастлабки нола эшитилди. Нолага нола уланиб, бирпасда атрофни қийчув босди. Бир неча дақиқа илгари ёвузлик нафаси келиб турган шовқин ўрнини яраланган
қалбларнинг ноласи тутди. Исмоилбейга ўхшаганлар Оллоҳга муножот этиб «Гуноҳимиз не эди,
бизга бу офатни раво кўрдинг? Энди раҳм қил. Парвардигорим, ўз паноҳингда асра, шайтон
васвасасига тушганларга инсоф бер», деб ёлборса, бошқалар оғизларига қандай гап, қандай
қарғиш келса, қайтармай бақириб, фарёд уришарди. Кулфат миллат танламайди, одамларни
ажратиб ўтирмайди. Устига шолча ёки тўн ёпиб, ёки сув сепиб ўчирилган мурдалар атрофида
турк ҳам, ўзбек ҳам, татар ҳам баравар йиғларди.
Зелихоннинг диққатини ҳовлидаги одам тортди. Бошқаларга нисбатан кўркамроқ солинган бу
уй эгаси кранга резина ичак улаб, ўтни ўчирмоқчи бўларди. Сув ташна саҳро бағрига
синггандай йўқ бўлади, аланга деразалардан олов тилларини чиқариб уни калака қилади.
«Мол аччиғи ҳам ёмон», деб ўйлади Зелихон, сўнг хаёлига «Ичкарида бола бўлса-чи?» деган
фикр урилиб, ҳовлига отилди.
— Одам борми? — деб сўради уй эгасидан. Уй эгаси унинг саволига тушунмади. Зелихон гапини
қайтаргач, бош ирғаб «йў-ўқ» деди. Зелихон уни бўралаб сўкди-да, изига қайтди.
— Орқадошлар! Ҳақиқат борми бу дунёда?! Юринглар, обкомга борамиз! Арз қиламиз!
Зелихон кўчанинг ўртасида туриб олиб арзга даъват этаётган одамни танимади. Исмоилбей
унга қараб бош чайқаб «нодон» деб қўйди. Даъватчи яна тўпланишга чорлади. Унинг гаплари
таъсир қилиб, ночор одамлар тўплана бошлашди.
— У ҳам Московга борган эди, — деб изоҳ берди Аҳадбей.
Зелихон бир дўстига, бир унинг отасига, бир хотини, болаларига қарайди. Хотини билан
болалари ёнаётган уйларига мўлтиллаб қараб туришибди. Исмоилбей кўчага чиққач, уйига бир
қараганича бошқа қарамади. Аҳадбей дам-бадам ўгирилиб қарайди. Ҳар- ҳолда суюнчли,
қайғули кунлари кечган уй, омонат бўлса ҳам Ватани эди.
Офатдан қутулиш йўлини билмай турганларга даъватчининг гаплари таъсир қилиб, ҳамма
арзга бормоққа шайланди.
— Онангни қози урса, додингни кимга айтасан? — деди Зелихон.
— Бу нима деганинг? — ажабланди Аҳадбей.
— Бу офат қайси ғордан чиққанига ҳали ҳам тушунмадингми?
— Федяни айтасанми?
— Федя нима? Федя исқирт бир томчи. Қолганини кейин тушуниб оласан.
— Қаёққа борайлик бўлмаса, билсанг ўзинг айт.
— Мен ўғриман, донишманд эмасман. Мендан қочганлар милисага боришларини биламан.
Иблисдан қочиб қайга бориш кераклигини билмайман.
— Иблисдан қочиб Оллоҳнинг паноҳига борилади, — деди Исмоилбей уларнинг баҳсига якун
ясаб.
— Орқадошлар! Мурдаларни олингиз! Кўришсин раҳбарлар! — деб қичқирди даъватчи.
Шу онда кўчанинг муюлишида пайдо бўлган йигит барчанинг эътиборини тортди. Оғзи-бурни
қон, уст-боши йиртилган бу йигитга қараган одам унинг офат чангалидан бир мўъжиза
туфайли омон қолганини фаҳмларди.
— Зуҳур-ку? — деди Аҳадбей, — машҳур боксчи йигитимиз...
Йигит узоқ йўлни югуриб босгани учунми, ҳансирарди. Оломонга яқинлашиб, бир қўлини
кўтарди, сўнг тиззалаб қолди.
— Бўлинглар! — деди у. — Бўлинглар! Қочинглар! Оломон босиб келяпти!
— Қанақа оломон? — деб сўради даъватчи.
— Билмайман... Шаҳарда, ҳаммаёқда миш-миш. «Турклар ўзбекларни ўлдираётганмиш, турклар
автомат билан қуролланганмиш... Турклар боғча болаларини оловда ёқишибди...» Ўзбеклар
ишонишяпти шу гапларга. Ёшлар қасосга чорлаяпти...
— Астағфируллоҳ! — деб юборди Исмоилбей.
— Беркиниш керак, — деди Зелихон Йигиталига қараб.
— Уйга кирайлик, — деди Йигитали.
— Йўқ, — деди Аҳадбей. — Қасосга чорлашаётган бўлишса, ёмон. Қочиш керак.
— Қочиш?..
Қочиш кераклигини ҳамма биларди. Лекин «қаёққа?» деган саволга ҳеч ким тайинли жавоб
бера олмасди. Бу саволга биринчи бўлиб жавобни даъватчи топди:
— Обкомга! — деб чинқирди у. — У ерга ҳеч ким яқинлаша олмайди!
Бу орада йигитлар иккита тобут кўтариб келишди. Мурдаларни солиб шаҳар сари жадал юриб
кетдилар. Қуёшнинг қиздираётгани, ҳозиргина оташ бағридан чиқиб келганларига қарамай тез
юрдилар.
Обком биносини ўраб турган милитсионерлар уларни тўхтатишга журъат этолмадилар.
Ичкаридан чиққан раҳбарлардан бири зинадан югуриб тушди-да, олдинда тобут кўтариб
келаётганларни тўхтатди:
— Тўхтанглар, ўртоқлар, тинчланинглар!
— Қандай тинчланиш мумкин? — деди даъватчи олдинга чиқиб. — Уйларни ёқишди, одамларни
ёқишди. Ким булар, нимага индамайсиз?
— Биламиз, вазият кескин. Сизлар бу ердан тез кетинглар. Ўзбеклардан бир йигит ўлдирилган.
Маълумотга қараганда, унинг мурдасини кўтариб шу томонга келишяпти. Туркларни
айблайдиган миш-мишлар тарқалган.
— Қаёққа кетайлик?
— Ҳозир автобуслар келади. Сизларни бехавотир жойга олиб борамиз. Фақат ваҳимага
берилманглар. Жиноятчилар албатта жазоланади!
Чиндан ҳам кўча оғзида ўнга яқин автобус кўринди. Оломон автобусларга чиқиб улгурмасидан
кўчанинг нариги бошида тобут кўтарган бошқа оломон кўринди.
— Бўлди, бўлди, юринглар! — деб буюрди раҳбарлардан бири.
— Мурдаларни нима қиламиз? — деди даъватчи.
— Кетаверинглар, ўзимиз кўмамиз!
Автобуслар худди пойгадагидай шошилиб қўзғолишди. Мурдаларнинг эгалари фарёд урдилар.
Тўхташнинг иложи йўқ эди. Озгина фурсат бой берилса, яна бир қирғин бошланиб кетмоғи
мумкин эди.
Автобус шаҳардан чиқар маҳалда Зелихон Йигиталига қараб, ажабланди. Шунча пайтдан бери
унинг бирга эканига аҳамият бермаган экан.
— Сиз нима қилиб юрибсиз? — деб сўради Зелихон ундан.
— Сизлар нима бўлсангиз, бизлар ҳам шу-да, — деди Йигитали.
Исмоилбей ҳам унга ажабланиб қаради. Афтидан, ўз ғамига банди бўлиб у ҳам Йигиталининг
бирга юрганига эътибор бермаган эди.
— Иним, сиз бола-чақангизнинг ёнига боринг. Яна сизни йўқотиб ҳайрон бўлиб юришмасин.
Раҳмат сизга. Эсон-омон кўришмоқни Оллоҳ насиб этсин.
— Ие, домлажон... — Йигитали эътироз билдирмоқчи эди, Исмоилбей унинг гапини узди:
— Биз сиздан розимиз, сиз ҳам рози бўлинг. Бу ғалвалар ўтар-кетар, иншооллоҳ,
фарзандларимиз омон бўлишсин. Йигитали, иним, сиз бошқалар учун хижолат бўлманг.
Мусулмон мусулмонга қўл кўтарар экан, билингки, орада шайтон бор. Шайтон борлигини
унутдик, шайтон ҳукмига бўйсуниб қолдик. Бу ҳам қиёматнинг бир белгиси. Қалбимизни дунё
ҳаваслари билан банд этмасак эдик... — Исмоилбей яна одати бўйича пичирлади. — Ад-дунёя
мазраъутул-охира...
Зелихон ҳайдовчига яқинлашди.
— Биродар, қаёққа кетяпмиз?
— Билмайман. Айтишмади. Олдиндаги мошин қаёққа юрса, биз ҳам ашаққа юроврамиз. Аққабаққа қарамасдан юришасанлар, деб буюришган.
— Бирпасга тўхтанг, ўзбак ошнамиз адашиб чиқиб қолибди.
— Мумкин эмас, колонна тўхтайди. Кетовурсинлар, қайтишимда ҳамроҳ бўлаллар.
Зелихон жойига қайтиб, ҳайдовчининг гапини айтгач, ҳаммалари яна жимиб қолишди. Ортиқча
гапга ҳеч кимда тоқат йўқ эди. Ҳамма автобус деразаси оша ташқарига эътиборсиз боқиб, ҳар
бири ўз хаёлига банди бўлиб борарди.
Шаҳар ҳам, қишлоқ уйлари ҳам ортда қолди. Асфалт йўл тугаб, адирнинг нотекис йўли
бошланди. Автобуслар чайқала-чайқала, йўлдаги тупроқни тўзитиб боришади. Шаҳарда
тутундан бўғилаёзган одамлар тўзон туфайли ҳолдан тойган бир пайтда автобуслар тўхтади.
Атрофда на бир уй, на бир дарахт кўринади. Адирнинг уфққа туташ қисмида самолётларнинг
қораси кўзга ташланади. Ўша томондан бўғиқ гулдурак овози келади.
Автобуслардан тушган одамлар бир-бирларига ҳайрон боқишади. «Қаерга келдик?» Барчамиз
мана шу ўт-ўланлардай қовжираймизми шу ерда, барчанинг хаёлида шу савол. Олдиндаги
машинадан тушган вакил баланд овозда гапириб, одамларга тасалли бермоқчи бўлади:
— Озгина чиданглар, ўртоқлар. Ҳозир нон-сув, озиқ-овқат, чодирлар олиб келишади. У ёқда
оломон тинчлангунича шу ерда кутамиз.
— Шундай деб авраб жўнаб қоласизлар, биз қовжираб ўтираверамиз.
— Жўнамаймиз. Биз сизлар билан шу ерда қоламиз. Фожиа биз учун ҳам тасодифан бўлди,
қурбонлар сони кўпаймаслиги учун шундай қилишга мажбурмиз.
— Ўзбекларга нима ёмонлик қилувдик? — деди кимдир.
— Бунақа гапларни қўйиб туринг, илтимос. Олдин тинчиб олайлик, жиноятчилар билан кейин
гаплашамиз.
«Гаплашиб бўпсан!» деди Зелихон ўзича. Сўнг вакилнинг гапларидан энсаси қотиб, нари кетди.
Кунни офтоб тиғида, очлик, ташналик азобида ўтқазишди. Ваъда этилган нарсалар ўрнига яна
автобусларда одамлар келишди. Фақат қуёш бота бошлаган онда юк машиналари кўринди.
Одамлар ҳеч нарсага қарамай сувли машина атрофини ўраб олишди. Бошқа пайтда кўнгилни
айнитиши мумкин бўлган илиқ сув жонга роҳат ато этди. Шундан сўнггина очлик эсга тушди.
Шундан сўнггина тунни қай аҳволда ўтказиш ташвиши уйғонди. Шундан сўнггина таҳлика
билан ўтган кундаги фожиалар кўз олдиларида қайта қад ростлади. Кечагина кимсасиз бўлган
бу адирга яна одамлар келди. Одамлар бу ерга қўлга илинган нарсалари билан келишарди.
Ким тўн, ким кўйлак, ким чойшаб... олишга улгурган. Кимдир боласини йўргаклашга ҳам
улгурмаган. Тўплаган мол-мулклари уйларида қолди. Бу ердагиларнинг ягона мулки — ташвиш,
алам, таҳлика... Бу мулкдан барчага мўл берилган.
Зелихон ботаётган қуёшга қараб ўтириб, ўйга толди. Аёлларнинг нолалари, болаларнинг
чинқираб йиғлаши уни унутиб бўлмас хотираларини қитиқлаб уйғотди. Тун... икки тугунни
орқалаб йўл юриш... бобоси, онаси... Сўнг поезддаги йўл машаққати... Аёлларнинг нолалари,
гўдакларнинг биғиллаб йиғлаши, қорни оч болаларнинг инграшлари... қарияларнинг яратганга
муножотлари... Қандайдир ўхшашлик бор. Фарқ шундаки, қишлоқларга ўт қўйишмади. Бир
кечада, ҳеч кутилмаганда, важ-корсон кўрсатиб ўтирмай кўчиришди. Бунисига ҳам важ-корсон
кўрсатилмади. Тунда эмас, куппа-кундузи ёқишди... ўлдиришди... Энг ашаддий жиноятчилар
ҳам бунчалик очиқ ишлашга журъат этишолмас эди. Федя... улар қандай журъат этишди? Нима
учун ҳеч кимдан қўрқишмади? Уларни ким ёллаган ўзи? Зелихон дастлаб бу иш тепасида
Асадбек ёки Ҳосилбойваччага ўхшаганлар турибди, деб фикр қилган эди. Бугунги даҳшатни
кўриб, фикридан қайтди. «Йўқ, улар бундай кенг миқёсда ишлай олишмайди», деган хулосага
келди. Бугунги ишбоши лозим бўлса юзта, балки мингта, балки ундан ҳам кўпроқ Асадбекларни
ўлик сичқондай ўйнатиб, сўнг бир чеккага тахлаб қўйиши мумкин. Зелихоннинг ўткир зеҳни
буни фаҳм этиб турибди. У фақат бир нарсага тушунмайди: нима учун қирғинга айнан турклар
танланди?
Исмоилбей аста юриб келиб Зелихоннинг ўнг томонидаги дўнгликка Йигитали ташлаб кетган
чорсини ёйди. Таяммум қилди-да, шом намозига азон чақирди. Азон чақириғини эшитганлар
орасида намоз ўқиғувчилар йўқ эди. Исмоилбей такбир тушириб, ёлғиз ўзи ўқий бошлади.
Зелихон унга қараб туриб яна бобосини эслади. Кўнглида ўзи ҳам тушунмаган ғалати бир туйғу
уйғониб, энтикди. Ўрнидан туриб, Исмоилбей ёнида намоз ўқигиси келди. Ўрнидан турди ҳам,
чолга яқинлашди ҳам... Аммо намоз ўқишни билмасди. Ҳатто намоз ўқиётган мўъмин бандага
иқтидо қилиб турмоқни ҳам билмас эди. Шу боис Исмоилбейдан бир қадам орқароқда ўтирди.
Исмоилбей намоз ўқиб бўлиб ҳам жойидан жилмади. «Қиблага қараб Худодан бир нарсалар
сўраётгандир», деб ўйлади Зелихон.
Исмоилбей Оллоҳдан кўп нарсани сўрамади. Бандаларига инсофу тавфиқ, фарзандлар умрига
барака... Ҳар куни сўрайдиганига бугун «Бизга-ку ватангадоликни раво кўрдинг, шу жойлардан
ризқ бердинг, нолимаймиз. Биламиз, имон икки нарсадан иборат, бири шукр, бири сабр.
Ўзингга шукр қиламиз, чунки биздан бешбаттар аҳволга тушганлар ҳам бор. Шунча йил сабр
қилдик, бундан кейин ҳам сабрли бўламиз, иншооллоҳ. Аммо болаларимизни ватангадо қилма.
Шу ерга киндик қонлари тўкилди, энди бу азиз ерларга бегона қилма», деб қўшимча қилди.
Сўнг кун ботишга тикилиб она юртини кўз олдига келтирди. Чунки унинг Месхетияси ҳам шу
томонда, кунботарда эди...

Одамлар тушиши билан автобусларнинг ҳайдовчиларига «шаҳарга қайтилсин!» деб буйруқ
берилди. Йигитали шошилинчда қўшнилари билан дурустроқ хайрлашишга ҳам улгурмади.
Автобуслар чангли доира ясаб бурилдилару чайқала-чайқала тезликни оширдилар. Катта йўлга
чиққунча Йигитали ҳам, ҳайдовчи ҳам жим кетишди. Чанг босилиб, юриш енгиллашгач,
ҳайдовчи пешойна тепасидаги кўзгу орқали Йигиталига қараб олди-да:
— Буларнинг ичида нима қилиб юрибсиз, тоға? — деди.
Унинг «булар» деб беписанд гапиргани Йигиталига малол келди. Шу сабабли «булар» сўзига
атайин урғу бериб, жавоб қайтарди:
— Булар, менинг қиёматли қўшниларим. Иссиғим ҳам, совуғим ҳам шулар билан эди.
— Қўшнилардан ҳам тоз-за буюрган экан-да, а? — деди ҳайдовчи яна кўзгу орқали қараб.
— Нега ундай дейсиз? Худога шукр, қўшниларим тилло одамлар.
— Ҳа, энди битта-яримтаси тузукдир, қолганлари ярамайди. Мана мен уларни бехавотир жойга
олиб бориб қўйдим. Мен уларнинг жонини сақлаб қолдим, тўғри эмасми? Биз бўлмасак ашақда
гум бўлишарди. Мен жонларини сақладиму, омма хизматимга рози эмасман.
— Гапларингиз қизиқ-ку, иним, улар сизга нима ёмонлик қилишди?
— Менга-ку ёмонлик қилишмади. Қилиб ҳам кўрсин-чи, киндигидан томоғигача тилиб
ташларман. Омма тозза қирғин қилишган-да, булар.
— Қаерда?
— Кўп жойларда. Автоматлари бор экан. Тўрт ойли чақалоқни оловда куйдиришганмиш.
— Ўзингиз кўрдингизми?
— Йўқ, эшитдим.
— Эшитган бўлсангиз... балки ёлғондир? Эсимни таниганимдан бери шу одамлар билан
биргаман. Ўзимизга ўхшаган мўмин-мусулмон улар. Тўғри, ёшлари ичади, муштлашади. Жуда
ошириб юборса пичоқ тиқиб олар. Лекин сиз айтгандай болани тириклайин куйдирмайди.
— Биттагина сиз ишонмас экансиз. Ағда Қувасой, бағда Марғилон, ана ағда яна Фарғона.
Ҳамманинг оғзида шу гап. Шу пайтгача биров буларнинг мушугини пишт дедими? Уруш
пайтида келишган эканми, ҳа, шундан берисига юришибди кайфини суриб. Омма бойиб, босартусарларини билмай қолишувди. Ўзинг-ку, бировнинг уйида меҳмонсан. Нима қиласан керилииб, — йигит шундай деб сўкинди. Йигитали унга эътироз билдириш ортиқча эканини фаҳмлади.
— Ҳа, тоға, индамай қолдингиз? Гапимнинг чатағи бўлса айтовринг.
— Гапингизнинг чатағи шуки, ҳаммамиз бу дунёга меҳмонмиз, бу бирламчи. Иккиламчиси —
беш қўл баробар эмас. Кўрмаганнинг кўргани қурсин, дейишганини эшитганмисиз? Одамнинг
қорни тўйиб, чўнтаги қаппайса, ўзидан кетади, туғёнга келади. Босар-тусарини билмайди.
Буниси миллатга қараб бўладиган иш эмас.
— Энди тоға, ўзимизнинг бойлар бир нима қилса ярашади. Ҳар ҳолда ўзимизники-да. Буларчи?.. Одаммисан дейишмайди. Бўламни пивохонадан ҳайдаб чиқаришибди энағарлар.
— Тўғри қилишибди.
— Ие, тоға, бу нима деганингиз? Жудайла ён босаверманг-да буларга.
— Ён босаётганим йўқ. Пивохонада ўтирган йигитларни кўрсам, ғашим келади.
— Энди ичмасангиз мазасини билмайсиз-да. Ишдан кейин шундан бўлмаса ҳордиқ чиқмайди.
Йигитали ҳайдовчининг гап уқмайдиганлар хилидан эканига ишонч ҳосил қилиб, у билан
суҳбатни давом эттирмади. Йигит ҳам яна бир-икки гап айтгач, тинчиди. Йигитали шаҳарга
яқин қолганида автобусдан тушди. Ҳайдовчи унга хайр ҳам демади. Йигитали айтган
«раҳмат»га жавоб ҳам бермади.
Йигитали шаҳарга кираверишдаги қишлоққа бориб синглисининг оиласидан хабар олиб
кетмоқчи эди. Шу ниятда йўловчи машиналарни тўхтатмоқчи бўлди. Бироқ, юзи шилинган, устбоши кирланган одамни кўрган ҳайдовчилар тўхтамай ўтиб кетаверишди. Оқибатда у пиёда
юрди. Синглиси тинч-омон экан. Бу томонларга фақат миш-мишлар, ваҳимали гаплар етиб
келибди.
Йигитали уйга кириб, синглиси билан кўришаётганда қуда хола айвонда, жойнамоз устида
ўтирган эди. Йигитали намоз ўқияптими ё шунчаки ўтирибдими, деган хаёлда унга бир-икки
қараб қўйди. Унинг ажабланаётганини сезган синглиси изоҳ берди:
— Турклар мошинларда юришибди экан, одамларни шартта-шартта отишяпти экан. Ўлсам имон
билан кетай, деб шу ҳолда ўтирибдилар-да.
Бу гапни эшитиб, Йигиталининг жаҳли чиқди. Кампирга яқинлашиб салом берди-да, унинг алик
олишини кутмай заҳрини сочди:
— Қуда хола, ким нима деса ишонаверасизми? Туркларнинг ҳаммасини адирга кўчиришди.
Боши бузуқлар уларнинг уйларини ёқишди, одамларини ёқишди, ўз кўзим билан кўрдим. Лекин
одам қириб юрган туркларни кўрмадим. Қўйинг бундай ўтиришни. Қирқ йил қирғин бўлса
ажали етган ўлади...
Кампир Йигиталининг гапларига ишониб-ишонмай яна пича ўтирди. Бундан Йигитали баттар
хуноб бўлди. Чой ичишга ҳам унамай, изига қайтди.
Қуёш ботай деб қолганида шаҳарга етиб борди. Кўчада қуролланган аскарларни кўриб,
ажабланди. Автобус кутишнинг фойдаси йўқ эди. Яна пиёда юрди. Маҳалласига яқинлашганида
димоғига куюк ҳиди урилди. Ёнғин асосан ўчган, фақат аллақаерларда нималардир ҳануз тутар
эди. Кўчасига бурилиши билан иккита қуролли йигит рўпарасидан чиқиб, уни тўхтатди. Ҳе йўқ,
бе йўқ, иккала қўлини кўтартириб қўйиб тинтиб чиқди. Йигитали жосуслар ҳақидаги
филмларда шунақа қилишларини кўрган эди. Аввалига йигитларнинг бу қилиғини ҳазилми, деб
ҳам ўйлади. Қўлини туширмоқчи эди биттаси автомат қўндоғи билан елкасига уриб «Стоят!»
деб бақиргач, «ёпирай, буниси қандоқ бўлди?!» деб қўйди. Аскар Йигиталининг камарига
осиғлиқ пичоқни қинидан чиқариб чироққа тутди. «Холодное оружие» деб шеригига кўрсатди.
Сўнг қинга ишора қилди-да, Йигиталига «сними!» деб буюрди. Йигитали камарни бўшатиб,
қинни чиқариб бергач, пичоқни жойлаб, чўнтагига солди-да:
— Пошли, — деб яна елкасига туртди.
— Ие, қаёққа пошли? — деди Йигитали. У русчани дуруст билмагани учун ярим русча, ярим
ўзбекча қилиб тушунтирмоқчи бўлди. — Моя дом ҳов анави ерда. Моя жена, детиларим ҳам
кутиб туришибди. Қаёққа пошли?
Аскарлар унинг гапларига қулоқ солмай, қўндоқ билан туртиб, изига қайтишга мажбур
қилишди. Йигитали гузардан ўтиб келаётганида усти ёпиқ иккита юк машинаси турганини
кўрган, аммо эътибор бермаган эди. Уни машина ёнида турган зобитга рўпара қилиб, пичоқни
беришди. Йигитали унга ҳам шу маҳаллада туришини айтиб, тушунтирмоқчи бўлди. Зобитнинг
боши гарангмиди, унинг гапларини эшитишни ҳам истамади. Йигитларга имлаган эди, улар
дарҳол Йигиталининг қўлтиғидан олиб, машинага чиқаришди-да, орқасидан эшикни ёпишди.
Ичкари қоронғи эди, кимдир йўталди.
— Оёққа эҳтиёт бўлинг, биродар, — деди кимдир. Овоз танишга ўхшади.
— Овозингиз танишга ўхшаяпти. Шу ерликмисиз? Мен, Йигиталиман.
— Ие, Йигитали, тозаям тўпланибмизми, а? Мен Ҳамдамалиман. Сой бўйиданман. Қўшнингиз
Юсуфалининг тоғасиман. Хабар олгани келувдим, денг. Мен нодон шомни ўқиб кета қолай,
дебман. Шу ердан ўтаётсам, аскар болалар тўхтатиб туришибди, денг.
Йигиталининг тахминича бир соатча туришди. Яна икки киши сафларига қўшилди. Улар ҳам
қариндошларидан хабар олгани келганлардан эди. Шундан сўнг машина жойидан жилди. Кўп
ўтмай улар ўзларини милисахонада кўришди. Йигитали илгари бунақа жойда бўлмаган,
бунчалик кўп милиса борлигини тасаввур ҳам қилмаган эди. «Кичкина милисахонада шунча
одам ишларкан-да, а?» деб ажабланишди. У фавқулодда ҳодиса муносабати билан қўшни
вилоятлардан ёрдамга қўшимча куч келганини қаердан билсин?
Уларни нимқоронғи, дим, сассиқ бир нарсанинг ҳиди келиб турган бир хонага киритишди. Хона
тирбанд эди. «Ёпирай, — деб ўйлади Йигитали, — шунча одамни тўплаб нима қилишар экан?»
«Шунча одам» сафи орта берди. Ётиш, ёнбошлаш қаёқда, тик турган ҳолда тунни ўтказишга
тўғри келди. Тонг отгач, бирин-сирин чақираверишди. Хонада одам камаяверди. Йигитали
номини эшитганда «бу гўрхонадан қутулганим рост бўлсин-а», деб Худога шукр қилди. У
чақирилганлар билан бир-икки оғиз гаплашиб, қўйиб юборишяпти, деб ўйлаган эди. Тўғри,
айрим одамлар гумондан нари бўлиб, уйларига қайтишарди. Айримларга эса қачон рухсат
тегиши номаълум эди. Йигитали ана шу иккинчи тоифа одамлар рўйхатига киритилиб, шаҳар
қамоқхонасига жўнатилди.
Тонгда уфқ қонталаш эди. Гўё кимдир кеча тўкилган қонларни бир идишга эринмай тўплагану
туни билан эрмак қилиб осмон этагини бўяб чиққандай... Хушкайфият одам учун тонг отишини
кузатишдан завқлироқ юмуш йўқ. Ҳатто энг уйқучи одам ҳам тонгда қушларнинг сайрашини
бир эшитади. Эшитиб бир роҳатланади-ю, сўнг уйқусини келган жойидан давом эттираверади.
Кеча адирга келиб жон сақлаган одамлар учун тонгнинг бундай сурури йўқ. Бу дилларни
андуҳлардан тозаламоқ учун яна неча тонг отмоғи лозим экан? Бир неча лаҳзада вужудга
эгалик қилиб олган ранждан холи бўлмоқ учун неча кун, неча ой, неча йиллар даркор экан?
Кеча хуфтонга яқин келтирилган чодирлар, тўшаклар ҳаммага етмади. Уйқу асосан болаларга
ҳукмини ўтказди. Катталар деярли ухлашмади. Зелихон Исмоилбей билан ўша бир чеккадаги
дўнгликда ўтирди. Аҳадбей ҳам уларга қўшилган эди, Исмоилбей «болаларингни ёлғизлатма»,
деб изига қайтарди.
Исмоилбей кунботишга қараб узоқ ўтирди. Зелихон ибодатнинг тугашини тоқат билан кутди. У
намоз ўқиганларни кўп кўрган, назарида ибодат бир неча лаҳзада тугагучи эди. Шу боис
Исмоилбейнинг узоқ ўтириши унга ажабланарли туюлди. Сўнг: «Оғам илмли одам, қандай
ибодат қилишни билади. Балки ҳамма шундай узоқ ўқир, мен аввал эътибор бермагандирман»,
деди.
— Ҳуббул Ватани минал иймани...
Исмоилбей бу гапни пичирлаб айтган бўлса-да, Зелихон эшитди. Эшитди-ю, аммо тушунмади.
Ибодат давомида ўқилгучи дуо деб ўйлаб, индамай ўтираверди. Бир неча нафасдан сўнг
Исмоилбей яна тилга кирди:
— Менинг Ватаним шу томонда, — деди у кунботарга тикилганича. — Ватанни севмоқ
иймондан. Менинг эса Ватаним йўқтур. Мен Ватандан юз ўгирмадим. Ватан мендан юз
ўгирдими? Ё Оллоҳ, Ватани йўқнинг иймони бўларми энди?..
Йиллар ўтар, балки асрлар ўтар, аммо ҳеч ким, ҳеч қачон уларнинг ватангадо бўлиб
қолишлари сабабини аниқ айта олмас. Балки бу фақатгина қиёматда аён бўлгувси синоатдир?
Тўғри, унга қадар аҳли илм, аҳли қалам турли гумонларини баён этаверарлар, кимларнидир
айбларлар, кимларнидир оқларлар... Банда тўқиган гаплар ўткинчи эканини фаҳм этмайми,
баҳслашаверарлар...
Зелихон Исмоилбейга оғир бўлганини билиб турса-да, чолнинг дарди у учун бегона эди. Чунки
унда Ватан туйғуси йўқ эди. Тўғри, дастлабки қамалганида шунга ўхшаш бир туйғу бир
уйғонди, аммо тарбияга муҳтож бу туйғунинг умри қисқа бўлди. Онгида охират тушунчаси
бўлмаган одам шайтоннинг ўлжаси ҳисобланади. Шайтонга тобе одам қалбида эса бундай
туйғуларни тарбия этмоқ мутлақ мумкин эмасдир.
Машойихлардан бири куйиб айтган эканки, ё Раббим, мен баъзи кимсаларнинг ҳолига ҳайрон
қоламан: ўлимнинг муҳаққақлигини билгани ҳолда, қандай қилиб хурсандчиликка берила
олади? Жаҳаннам азобининг ҳақлигини билгани ҳолда қандай кулади? Воқеан шундай. Ўлим
билан юзма-юз келиб қолган дамдагина одам дунёда қувонч, хою ҳавас борлигини унутади.
Аксинча, ягона қудрат соҳибини эслайди. Яна бир неча йил, ёки, майли, бир неча ой, у ҳам
мумкин бўлмаса бир ойгина, бир кунгина, ҳеч бўлмаганда соат ёки дақиқа умр кўришни
истайди. Кечагина уларнинг хаёлига бу нарсалар келмаган, дунё фақат қувончлардан
иборатдай беташвиш ўтиришган эди. Мана энди кутилмаганда ўзларини адирда бошпанасиз
кўргач, хаёллари охират билан банд бўлди. Ота-оналар фарзандларига, болалар эса волидайн
умрига барака беришни сўраб Яратганга ёлбордилар. Умр бўйи Оллоҳ номини тилга
олмаганлар хаёли ҳам шу билан банд...
Яна машойихлар дерларки: бу дунёда моли омонат, ўзи эса меҳмон бўлмаган бирон кимса
йўқтур. Меҳмон деган келади, кетади. Омонат эса буюрилган вақти етганда эгасига қайтиб
берилмоғи жоиздир. Бешафқат ҳаёт бу ҳақиқатни бир ҳамлада аён этиб, одамларнинг юмуқ
кўзларини очди.
Зелихон яна жимиб қолган Исмоилбейнинг ёнига яқинроқ сурилди.
— Оға, — деди у, — ҳали ҳушимдан кетган пайтимда тушга ўхшаган ғалати нарса кўрдим.
Исмоилбей унга қаради. Чолнинг қарашида «қанақа туш?» деган савол зуҳур эди. Зелихон
гапини давом эттириш мумкинлигини фаҳмлади:
— Бошимга зарба тушиши билан ҳаммаёқ гир айланди, кейин атрофимни зулмат ўраб олди.
Иккита шарпа келиб, қўлтиқлаб кўтарди. «Яхши бўлди, булардан қутқаради», деб ўйладим.
Шарпалар қўлтиқлаб кўтарганича мени чир айлантириб баландга, жуда баландга олиб
кетишди. Худди саҳродаги гирдобга тушиб қолгандай бўлдим. Кейин бирдан зулмат тугаб,
ёруғликка чиқдик. Атроф шу даражада ёруғ эдики, кўзларим қамашиб кетди. «Буни нимага
олиб келдиларинг, ҳали муҳлат бор», деган ғалати овоз эшитилди. Кейин яна гирдобга
тушдим, яна зулматда қолдим. Шарпалар мени ерга ётқизиб, йўқ бўлишди. Кейин кўзимни
очсам... Йигиталининг айвонида ётибман.
Зелихон жавоб кутиб, Исмоилбейга тикилди. Исмоилбей бир оз ўйга толди-да, чуқур хўрсинди.
Сўнг:
— Бунинг таъбирини айтишга фикрим ожиз, — деди. — Валлоҳи аълам, Тангрим жонингни
қайтариб берибди. Бунинг маъноси шуки, энди саёқ юришингни ташла. Қалбингни зангдан
тозала.
— Қалб занги? — Зелихон кулимсиради. — Роса зўр гапларни топиб гапирасиз, тоға. Ҳозир
намоз ўқиётганингизда нима учундир менинг ҳам ўқигим келди. Шунинг учун сизга яқинлашиб
ўтирувдим.
— Ҳа-а... — Исмоилбей қўлини унинг елкасига қўйди. — Дилингдаги қулфни Тангрининг ўзи
очибди, валлоҳи аълам. Бу — яхшилик аломати. Иймон келтир, биласанми?
Зелихон бош чайқади. У жиноятчилар тақдирини ҳал қилувчи жаъми қонунларни ёд биларди.
Шу ёшга кириб, учтагина муқаддас сўздан иборат калимани айта олмади. Исмоилбей калимани
айтди, у қайтарди:
— Ла илаҳа иллоллоҳ...
Бир неча марта қайтарди. Ҳар айтганида вужудини эзиб турган нимадир қочгандай бўлаверди.
Ўша «нимадир»ни у билмас эди. Енгил тортаётганини ҳис қилиб туриб «қалбнинг зангдан
тозаланиши шу бўлса керак», деб ўйлади.
Шу пайтда эллик қадамча наридан даъватчининг овози эшитилди. У атрофига ўн-ўн беш чоғли
одамларни тўплаб Ватан, озодлик ҳақида гапирарди. Аввал Зелихон, сўнг Исмоилбей туриб,
давра сари юрдилар.
— Аёлларимиз месхетияликлар орасида эркак зотидан борми, дейишяпти. Хўш, айтинг-чи, биз
итмизми, ким ҳайдаса думимизни қисиб қочаверадиган. Ўзбекларни биз қариндош дердик,
орқадош дердик. Улар номардлик қилдилар.
Шу пайт давра орасидаги бир йигит қўлини баланд кўтариб қичқирди:
— Қонга қон!
Унинг бу қичқириғи Исмоилбейнинг бошига гурзи каби урилиб, товонига қадар зириллатиб
юборди. Баданига қалтироқ югурди:
— Зинҳор! — деб юборди у. Тўпланганлар давра четидаги қарияга ажабланиб қарадилар. —
Зинҳор! — деб такрорлади Исмоилбей. — Худодан қўрқинглар! Ўзбекларни айбламанглар! Нон
берган жон олмайди.
— Ватан бир боғдир. Бу боғнинг дарахтлари инсон қони ила суғорилмаги керак, — деди
даъватчи. Исмоилбейнинг лаблари титраб «Астағфируллоҳ!» деди-ю, бошқа гапиролмай
қолди.
— Чиройли гапирдинг, — деди Зелихон унга яқинлашиб. — Лекин бу боғ сеники эмас-ку? Боғни
яшнатиб юборгинг келса, ана, қўлингга қурол ол, Месхетиянгга бор. Уйингга кириб олганларни
ҳайдаб чиқар. Қўлингдан келадими бу иш?
Даъватчи бу гапдан гангиди, бироқ сир бой бермаслик учун Зелихонга дағдаға қилди:
— Сен кимсан ўзинг? Қаёқдан келиб қолдинг?
— Мен — чеченман! Мен ҳам Ватанидан ҳайдалган инсон боласиман. Сен вайсашга уста
экансан. Аммо сен бизга жой берган, нон берган, ўлганларга кафан берган ўзбекларни
билмайсан. Сен унда йўқ эдинг. Кеча тухумни ёриб чиқиб, бугун элга ақл ўргатасанми? Билиб
қўй, овозингни ўчирмасанг, кекирдагингни мана шу бармоқларим билан суғуриб оламан. Бу
панжа шунақа ишларга мўлжалланган. Анча-мунча кекирдакларни суғуриб, роҳатланган.
Кимсан, дединг, а? Билиб қўй, мен қамоқдаги карамшўрваларни ичиб катта бўлган одамман.
Пачакилашиб ўтирмайман. Мен милисангдан ҳам, ҳукуматингдан ҳам қўрқмайман. Ҳамманг
бола-чақаларинг билан индамай ўтирларинг. Яна ким «қонга қон!» деса шу ерда қон қусиб
қолади. Мен — чеченман! Чеченлар бир сўзли бўлади, ҳа!
Даъватчи гапиролмай қолди. Даврадагилар аста тарқалишди.
— Уларни қўрқитиб юбординг, — деди Исмоилбей.
— Қўрқитганим йўқ. Агар яна гапирса, ростданам қилардим шу ишни. Ҳамма ғалвани мана
шунга ўхшаганлар бошлайди. Юзта милтиқ топиб, тарқатинг, анави гўл йигитлар олади. Бу
аҳмоқ эса олмайди. Биринчи бўлиб қочади.
— Булар серка тоифа одам бўлади. Қўйларни кушхонага бошлайди, ўзи эса омон қолади.
Шунақалардан ўзинг асра, эй Тангрим!
Бу орада тўшак, чодир келтиришди. Зелихон битта тўшакни олиб келиб, дўнгликда ёлғиз
ўтирган Исмоилбейга тўшаб берди.
— Оға, ётиб дам олинг.
— Сен ўзинг ётавер. Мен бу тунни Оллоҳнинг зикри билан ўтказарман. Аҳадбейга ҳам етдими
тўшак?
— Ҳа, болаларига жой қилиб олди.
Исмоилбей айтганидай қилиб, ухламади. Яйдоқ ерга тиз чўкиб ўтирганича ибодат билан
машғул бўлди. Зелихон тўшакка ёнбошлади. Унга халал бермади. Бир-икки кўзи илингандай
бўлди. Субҳга яқин қаттиқ мудроқ босди. Исмоилбейнинг азон чақириғини эшитиб, уйғонди.
Исмоилбей ўргатганидек таямум қилди, унга эргашиб намоз ўқий бошлади. Исмоилбей фарз
намозини ўқиб, қаъдага ўтирганича қимир этмади. Зелихон анчагача тоқат билан ўтирди. Бу
орада уфқ қонталаш бўлди. Атроф ёриша бошлади. Зелихон нима қиларини билмай, кечаги
воқеаларни эслаб ўтираверди. Аҳадбей келмаганида, билмайди, қанча ўтирар эди... Аҳадбей ён
томондан келди. У ҳам отасининг намоз ўқиётганини кузатган, узоқ ўтириб қолганидан
ажабланган эди. Отасига яқинлашаётиб тиззаси устидаги ўнг қўлининг кўрсаткич бармоғи
кўтарилганича қотганини кўрди. Отаси одатда ташаҳҳуд ўқиётганида бу бармоғини бир
кўтариб қўярди. Ҳозир эса бармоқ қотиб турибди.
— Ота, — деди Аҳадбей Исмоилбейга яқинлашиб. Садо бўлмагач, энгашиб, уни елкасидан
ушлади.
Исмоилбей ўғлининг бағрига беозоргина бош қўйди. Аҳадбей отасини бағрига маҳкам
босганича нима қиларини билмай қотиб ўтираверди. Зелихон ирғиб ўрнидан турди-да, чолнинг
рўпарасига ўтди. Исмоилбейнинг кўзлари очиқ, бармоқлари ҳануз кунботар томонни кўрсатиб
турарди.
Бир неча дақиқалик саросимадан сўнг барчалари бир муаммо устида бош қотирмоққа мажбур
бўлдилар: майит қаерга ва қай ҳолда кўмилади? Зелихоннинг хаёлига бобосининг қисмати
келди. Бобоси қайтиш қилганида кафанни уй эгаси берган эди. Исмоилбейга ким беради? Бу
масала оғир эмас. Ҳукумат вакиллари топиб беришар. Аммо қаерга дафн этилади? Ғассол ким?
Қаерда ювади? Агар пешингача дафн этилмаса, бу иссиқда... Оқсоқоллар турлича фикр
билдиришди. Вакилнинг боши қотди. Бунақа ҳолатда кўпчиликнинг маслаҳатига қулоқ
солинаверса ош пишмайди. Зелихон буни яхши билади. Аҳадбей отасига ўхшаган мўмин одам,
ким нима деса кўнаверади. Шу сабабли Зелихон ўзича тадбир белгилаб, амалга оширишга
киришди:
— Хўжайин, менга машинангни бериб тур. Чолни қишлоқдаги қабристонга кўмамиз, — деди у
қатъий оҳангда.
— Йўқ, мумкин эмас. Аҳволни кўриб турибсиз, — деди вакил.
— Нимага мумкин эмас? Қишлоқда ўзбеклар турадими? — Вакил бош ирғаб тасдиқлади. —
Менга қара, хўжайин, сенга тушунмайроқ турибман. Сен ўзинг ўзбекмисан, ахир?
Вакил бу саволдан довдиради. Одамларга бир-бир қараб олиб, ўзбек эканидан хижолат
чеккандай «ҳа» деб қўйди.
— Иккидан бири, — деди Зелихон унга қаттиқ тикилиб, — ё сен ўзбек эмассан, ё ўзбекларнинг
кимлигини билмайсан. Исмоилбей оғам кеча «Нон берган — жон олмайди» деган эди. Билиб
қўй, нон берган кафанлик ҳам беради, мозоридан жой ҳам беради. Сени қара-ю, яна ўзбекман,
дейсан. Ўзбек бўлганингда ўликнинг устида бунақа мажлис қилиб ўтирмасдинг. Машинангни
бер, Аҳадбей иккаламиз тушамиз.
— Яхши, машина бераман, — деди вакил, — омма, мен сизларни огоҳлантирдим. Бир гап бўлса
мен икки киши учун жавобгар эмасман.
— Қўрқма, хўжайин, менга тегишмайди. Мен чеченман. Ўлдиришса, мана, Аҳадбейни
ўлдиришар. Бир кишига жавоб берасан.
— Биз ҳам борамиз, — деди қариялардан бири, — икковинг шўппайиб кўтариб борасанларми?
— Сизлар шу ерда дуо қилиб ўтиринглар. Икковимиз шўппайиб қолмасмиз.
Зелихон айтганидай бўлди. Улар юк машинасида йўлга чиқдилар. Хотинлар қий-чув билан
қолдилар. Зелихон дафн маросими қандай бўлишини яхши билмас эди.
— Ҳозир қаёққа борамиз? — деб сўради Зелихон Аҳадбейдан.
— Қишлоққа, — деди Аҳадбей унинг саволидан ажабланиб, — ўзинг айтдинг-ку.
— Қишлоққалигини биламан. Тўғри мозорга олиб бормаймиз-ку?
— Ҳа... балки мачитга борармиз?
Қишлоққа кираверишда учраган биринчи кишидан «мачит қаерда?» деб сўрашди. У берилган
саволга аввал тушунмагандай бўлди. Қайта сўрашгач, бош ирғаб «қишлоқда мачит йўқ», деб
жавоб берди. Зелихон билан Аҳадбей «енди нима қилдик?» деган маънода бир-бирларига
қараб олдилар.
— Чойхона борми? — деб сўради Зелихон йўловчидан.
— Бор-да. Тўғрига юриб чапга бурилсанғиз гузарга чиқасиз. Чойхона ашатда.
Ҳовуз лабидаги сўрида икки оқсоқол нонушта қилиб ўтирарди. Аҳадбей машинада қолиб,
Зелихон тушди-да, уларга яқинлашиб, салом берди. Чоллар ўринларидан туриб, қўшқўллаб
сўрашгач, меҳмонни нонуштага таклиф қилдилар. Меҳмон ўтириб, фотиҳа ўқилгач, унга чой
тутдилар. Зелихон чойдан бир ҳўплади-да, муддаога кўчмоқчи бўлди:
— Оталар, мен чеченман, анави машинада қолган шеригим — турк, — деди.
Сийрак соқолли чол кулимсиради.
— Меҳмон, сизнинг кимлигингизни сўраганимиз йўқ-ку? Чеченмисиз, бошқамисиз, бизга
меҳмонсиз, бизга шуниси бас.
— Раҳмат, ота, замон алғов-далғов бўлганига шунақа девдим.
— Э меҳмон, замонни қўяверинг, ҳозир дийдор ғанимат. Насибангизда бор экан, қишлоғимизга
келдингиз. Бир пиёла чой ичдингиз. Насибангизда бўлмаса, туя сўйиб чақирсак ҳам келмаган
бўлардингиз. Шеригингизни ҳам чақиринг, чой ичсинлар, нимага тушмаяптилар.
— Машинада яна бир одам бор... Шеригимнинг отаси...
— Хастамилар, ётибдиларми?
— Жон бердилар яқинда, намоз ўқиб туриб... Турклар адирда, биларсизлар. Кўмиш керак,
мусулмонча қилиб.
Қариялар «Оллоҳ раҳмат қилсин», деб юзларига фотиҳа тортдилар.
— Оталар, хафа бўлмайсизлар, бир гап айтай?
— Ҳеч қанақа гап айтманг, меҳмон, биз тушундик. Сиз чой ичиб ўтиринг, хўбми, қани,
Сотволди, тур.
— Тўхта, ҳовлиқмасанг-чи, гаплари бўлса айтсинлар. Меҳмон, ранжиманг, Ҳайитали тоғангиз
сал шунақароқ. Айтовринг гапингизни.
— Айтмоқчиманки... чиқимини тўлаймиз.
— Астағфируллоҳ! — деди Ҳайитали оқсоқол. — Сотволди, эшитдингми? Шунақа гап чиқишини
билганим учун айтманг, девдим. Энди меҳмон, айтишга-ку, айтдингиз, а? Энди пича уялинг.
Бизларни ким деб ўйладингиз?
Ҳайитали гапира-гапира сўридан тушиб, кавшини оёғига илди. Сотволди оқсоқол унга эргашди.
Зелихон учинчи пиёладаги чойни ичишга улгурмай Ҳайитали оқсоқол кўринди. У чойхона сари
эмас, машинага қараб юрди. Аҳадбейга қараб: «Энди бандалик-да, иним, худо сабр берсин»,
деди-да, ҳайдовчи ёнига ўтирди. «Қани ҳайданг иним», деб йўл кўрсатди. Зелихон югуриб
келиб жойидан жилаётган машинага чиқиб олди.
Машина бир уй қаршисида тўхтади. Бу ерда бир неча одам тўпланиб турган эди. Зелихон ҳам,
Аҳадбей ҳам бу уй Ҳайитали оқсоқолники эканини кейинроқ билишди. Майитни уйга олишгач,
Ҳайитали Аҳадбейга яқинлашди.
— Иним, отангизнинг биродарлари, қўни-қўшни, қариндош-уруғингиз бордир, а?
— Бор, — деди Зелихон ўртоғи учун жавоб бериб. — Адирда қолишган.
— Нимага қолишди? Нимага келишовурмади?
Зелихон ҳам Аҳадбей ҳам бу саволга жавоб беролмай кўзларини олиб қочишди. Ҳайитали ҳам
саволига жавобни талаб қилмади.
— Сиз, иним, — деди Аҳадбейга қараб, — ичкарига киринг. Ғассолга қарашасиз. Сиз эса мен
билан юринг, — деди Зелихонга. Зелихон «қаёққа?» деб ўтирмай, унга эргашди.
Адирдаги қўни-қўшни, Исмоилбейнинг биродарларини олиб қайтишганда дафн маросимига
лозим бўлган юмушлар бажариб бўлинган эди. Ҳовлига жой қилинган, катта қозонда эса шўрва
қайнаб турарди.
Аҳадбей машинадан тушаётган орқадошларини кўриб, йиғлаб юборди. Отасининг жони
узилганидан бери кўзига энди ёш келди. У отасининг ўлганидан ёки унинг қадридан эмас,
қишлоқдагиларнинг оқибатидан ҳаяжонланиб йиғларди.
Ҳайитали оқсоқол чўрткесар, бир сўзли эди: дафн маросимидан кейин ҳам меҳмонларга ижозат
бермади. Шомга яқин вакил хавотирланиб етиб келди. Вақтида қайтмаганлари учун улардан
ўпкалади.
— Қишлоғимизда авбошлар йўқ, Худога шукр. Шу ерда тураверишсин. Бийдек чўлда нима бор
экан? Чолларни уринтириб қўйибсиз, иним, — деди Ҳайитали унга.
— Бошқа чорамиз йўқ, отахон, қишлоғингиз тинч, биламиз. Лекин бу ерда турклар борлигини
билса, шаҳардаги бетамизлар етиб келиб бир балоларни бошлайди. Адирда буларни аскарлар
қўриқлайди.
— Тўртта-бешта безорини жиловлай олмасангиз, нима қилиб ҳукумат бўлиб юрибсиз, иним, шу
ҳам ишми? Ёмонга ёмон бўлинг, шартта-шартта отинг-да, вассалом!
— Айтишга осон... — деб минғирлади вакил, сўнг Зелихонга «бу ғалвани сиз бошлаб эдингиз,
энди ўзингиз эпланг бу ёғини» дегандай нажот кўзи билан боқди. Зелихон Ҳайитали оқсоқолга,
унинг ҳамқишлоқларига миннатдорлик билдириб, қарияларни машинага таклиф этди.
Ўша дўнглик... Яна икки киши... Яна шом... Аммо шом азони эшитилмайди. Ҳеч ким намоз
ўқимайди. Дўнгликдан икки қадам нарида Аҳадбейнинг оиласи, қўшни хотинлар, болалар...
Аҳадбей билан Зелихон қонталаш уфққа тикилишган. Айтадиган сўзлари йўқдай... Жим...
Жимликни болаларнинг овозлари бузади:
— Зарине, кел, меҳмон-меҳмон ўйнаймиз. Сен меҳмон бўласан...
— Ўйнамайман. Ҳали ҳайдаб юбординг-ку. Сенга меҳмон бўлмайман...
Болаларнинг суҳбатига Аҳадбейнинг хотини қўшилади:
— Зерине, ўйнай қол, Гулсине меҳмонни ҳайдамайди, у ўзбек эмас.
Бу гап хаёлга берилган дўстлар қулоғига ўқдай урилди. Аҳадбей сапчиб ўрнидан турди-да,
хотинига яқинлашиб юзига тарсаки туширди. Бунга ҳам қаноат ҳосил қилмай тепди. Яна
тепмоқчи бўлганида Зелихон ўртага тушди.
— Нимага урасиз? Гуноҳим нима? — деди хотин йиғламсираб.
— Сен аҳмоқ одам айтадиган гапни айтдинг, — деди Зелихон.
— Қайси гап? — деб ажабланди хотин.
Аҳадбей унга жавобан сўкинди. Зелихон уни елкасига қўлини қўйиб нарига бошлади. Хотин
жавраб қолаверди.
— Парво қилма, хотин зоти нима гапирганини ўзи ҳам билмайди, — деди Зелихон дўстига
тасалли бериб.
Атрофга қоронғилик чўка бошлади. Катта чодир яқинида овқат улашилди. Улар боришмади.
Яна кунботарга тикилганча жим ўтирдилар.
— Бармоқларини тўғрилаш мумкин бўлмади, — деди Аҳадбей.
— Нимага кўтарган эканлар, билмайсанми?
— Намозда шунақа одатлари бор эди. Бир куни сўрасам, пайғамбар афандимиздан суннат
девдилар. Муҳаммад алайҳиссалом намоз ўқиб ўтирганларида тоғ қулай бошлаган экан.
Намозни бузмай кўрсаткич бармоқларини кўтарганларининг ўзида тоғ қулашдан тўхтаган экан.
— Мен «Месхетиям шу ёқда» деб кўрсатмоқчи бўлганмилар, деб ўйлабман.
Аҳадбей бош чайқайди-ю, енгил хўрсинди. Сўнг ўзига-ўзи гапиргандай деди:
Қўнма булбул, қўнма булбул
Дарахт шохига,
Налар келди, налар келди
Юртим бошига...
— Нима дединг, тушунмадим?
— Болалигимда отам шуни хиргойи қилиб юрардилар. Халқ қўшиғи, дер эдилар.
Бу гапдан кейин Зелихон кеча тундаги суҳбатни ёдга олди. Исмоилбей Ватан ҳақида гапира
туриб: «Агар сендин тонар бўлсам, насибам оҳу зор ўлсун», деб хўрсиниб қўйган эди. Зелихон
бу гапни хотирасига муҳрлашга ҳаракат ҳам қилмаганди. Ҳозир нечундир эслади. Эслаб туриб,
баданида худди минглаб чумоли баробар ўрмалагандек сесканди.
Ярим тунга қадар суҳбатлашиб ўтирдилар. Тонгга яқин бир-бирларига суянган ҳолда пинакка
кетдилар. Зелихон бир тутамгина уйқусида икки марта чўчиб уйғонди. Ҳар сафар ёнига
Исмоилбей келиб хўрсинади-да, қулоғига шивирлайди: «Агар сендин тонар бўлсам, насибам
оҳу зор ўлсун».
Эрталаб «йўлга ҳозирланинглар» деган буйруқ берилди. Пешинга яқин турнақатор бўлиб
автобуслар кўринди. Қаёққа боражакларини ҳеч ким билмас эди. Кимдир умид билан
«Месхетиямизга олиб боришса эди», деди. Дам ўтмай бу умид «Месхетияга қайтар эканмиз»
деган ҳақиқатга айланиб, тирналган қалбларга малҳам бўлди.
Автобуслар шаҳарга яқинлашаётганда Зелихон Аҳадбей билан хайрлашди.
— Қаерга борсанг ҳам, сени топаман. Бу ерда қиладиган чала ишларим бор.
— Тинч юр. Биз билан кетавер. Чала ишларинг чалалигича қолаверсин.
— Ҳозир кета олмайман. Сени топаман...
Автобус аеропорт ёнидан ўтаётганида Зелихон тушиб қолди. Автобуслар шошилмай, секин
юришарди. Зелихоннинг назарида улар одамлар қалбидаги дарднинг оғирлигини
тортолмаётгандай эди. У автобуслар ортидан келаётган ҳарбийлар машинаси кўздан
йўқолгунча кўзини йўлдан узмади. Шу ҳолда турганида ўша таниш овоз қулоғи остида яна
шивирлади: «Агар сендин тонар бўлсам, насибам оҳу зор ўлсун...»

Зоҳид Маҳмуд Эҳсоновни сўроққа чақиришга чақирди-ю, кейин тўғри қилдимми, деб боши
қотди. Шу ҳолда гаранг бўлиб ўтирганида хонасига маёр Солиев кириб келди. Зоҳид унга
Жамшиднинг уйига боргани, ўгай онаси билан гаплашгани ҳақида гапириб берди. Қисқа
ҳисоботнинг охирида Маҳмуд Эҳсоновни чақиртирганини ҳам айтиб «бунисига нима дейсиз»
деган маънода маёрга тикилди. Маёр унинг нигоҳидаги саволни тўғри уқиб, жавоб берди:
— Бекор чақирибсан. Унинг кимлигини билардинг-ку? Асадбек кўпроқ шунинг маслаҳатига
юради, дейишади. Бу Чувринди Асадбекнинг боши, Кесакполвон деганлари оёқ-қўли.
— Демак, чақиртириб тўғри қилибман. Демак, ҳамма ишларнинг тепасида шу одам турган.
Демак, калаванинг учи шунинг қўлида. Демак...
— Демак, — деди Солиев истеҳзо билан, — демак, сен ҳали ҳеч нарсага тушунмабсан. Ма, ўқи.
— У ён чўнтагидан бир варақ қоғоз чиқариб, Зоҳидга узатди.
Зоҳид ёзувларга бир кўз югуртириб, кейин маёрга ҳайрат билан қаради. Сўнг яна ўқиди.
— Мурда аввал ёриб кўрилган? Бош мия, буйраклари олинган? Ўша ёндирилган мурдами?
Қаёқдан чиқди бу гап?
— Аввалги экспертиза хулосасини амалиётчи талаба ёзган экан. Буларни ёзиш шартмасдир,
деб ўйлаганмиш. Бўлим бошлиғи бугун билиб қолиб, менга қўнғироқ қилди. Узр сўради.
Ёпиғлиқ қозон ёпиғлиғича қолсин, деб ялинди.
— Бировга жон ширин, бировга жой ширин, — деб тўнғиллади Зоҳид. — Бунақа бошлиқларнинг
онасини...
Зоҳид ўша бўлим бошлиғининг онасини нима қилиш лозимлигини айтди-ю, тилини тиёлмагани
учун Солиевдан хижолат бўлди. Бир томондан, ғазаб, бир томондан, хижолат исканжага олди.
Маёр «ўзига келиб олсин», деб индамай ўтирди. Зоҳид одати бўйича, бир вараққа қандайдир
формулалар ёзди, ўчирди, яна ёзди. Фикрини сал жамлаб олгач, маёрга қараб кечирим сўради.
— Бу қўшимча хулосасиз ҳам мурда Жамшидники эмаслиги бизга аниқ эди. Мурданинг
кимлигини энди аниқлаб бўлмас. Фалокатга учраган, ўликхонада эгасиз ётган балки бирон
меҳмондир.
— Бу томоша уларга нима учун керак? Шунга ақлим етмаяпти.
— Уларга, деганинг ким?
— Асадбекка-да.
— Бу ишни Асадбек қилган, деб ишоняпсанми?
— Ахир Жамшид деб кўмишибди-ку? Ўликхонадан бизнинг рухсатимизсиз олишган. Қалбаки
ҳужжат тайёрлашган.
— Эҳсоновга шуларни айтасанми?
— Айтмайинми?
— Арқонни узун ташла. Улар бизни лақиллатмоқчи бўлишибдими, майли, лақмага ўхшаб
кўринавер. Биз Жамшидни қидиришимиз керак.
— Тирик деб ўйлайсизми?
— Билмадим. Балки тирикдир. Балки ўлдириб кўмиб ташлашгандир. Ҳарҳолда, улар
Жамшиднинг тирик эканига ишонишимизни исташаётганга ўхшашади. Экспертиза хулосасидаги
камчилик бекорга аниқланмагандир. Бўлим бошлиғи индамай қўя қолса ҳам бўларди.
— Яна бир гумон бор: балки иккала ўлимнинг қотили бир эканига ҳам ишонтиришмоқчидир?
Биринчиси — чинакам қотиллик. Жалол Комилов қийнаб ўлдирилган. Балки қотил
Жамшиддир? Бугун уни ўлдига чиқариб, эртага бошқа ҳужжат, бошқа исм билан
тирилтиришса-чи? Иккинчиси қотиллик эмас, шунчаки ўйин. Бир неча кун аввал ўлдирилган
одамнинг эркаклигини кесиб ташлашдан мақсадлари нима? Қотилнинг услуби шу,
дейишмоқчими? Жамшид аввал бир қизни зўрламоқчи бўлгани учун қамалган. Эркакликнинг
кесиб ташлангани шунга ишора эмасми? Ҳа, айтмоқчи, марҳумнинг буйраклари нега йўқ бўлди?
Жигар эзилган, бош майиб. Ҳар ҳолда, машина уриб юборган бўлса керак. Буйракларнинг
кимга кераги бор?
— Илмий тадқиқот учун олишгандир. Буйракни кўчириб ўтказиш маркази бор,
эшитмаганмисан? Буйраги қурий бошлаган одамлар шунақа ҳодиса бўлишини кутиб ётишади.
Қизиқ-а, ўлмай қолиш учун бошқа бир одамнинг ўлишини кутиб ётишади.
— Ҳа... — деди Зоҳид, енгил хўрсиниб, — ўлмай қолишнинг турлари кўп.
Шу пайт хонага Ҳамдам кириб келди. Кўринишдан кайфияти яхши эди. Зоҳид билан кўриша
туриб «битта ошга тушдинг, прокурор» деб қўйди.
— Зоҳидни битта ош билан қўрқита олмайсан, — деди Солиев. — Қотилни топган бўлсанг, қўй
сўяди. Ароқ-шароғи мендан.
— Буниси ҳам бўлади, — деди Ҳамдам кафтларини бир-бирига ишқаб. — Бугунгиси битта ошга
арзийдиган гап. Зоҳид, акангнинг таги қимирлаб қолганга ўхшайди.
— Қайси акамнинг?
— Собиқ бошлиғинг, капитан Мирсултонов аканг эмасми? Хў-ўш... биздан ўтган икки-уч ишни
шаҳар суди қайтарган эди. Бугун юқорида капитанни бурашибди шекилли. Ҳозир менга ҳасрат
қилиб қолди. «Жойимга биров кўз тикиб турибди, эзмасдан тўғрисини айта қолишмайдими?»
дейди. Мен ҳам тўғрисини айтдим-қўйдим. «Акахон, — дедим, — айб ўзингизда, қўрқоқлик
билан узоққа бориб бўлмайди. Қўлга тушган жиноятчи албатта фалончининг ўғли бўлади ёки
пистончининг жияни, ё қўшниси бўлади. Бусиз илож йўқ. Ҳамманинг кўнглига қараб иш тутсак,
эрталаб қўлга олиб, кечқурун узр сўраб чиқариб юбораверамиз. Шунинг учун ҳам бизни биров
бир тийинга олмайди», дедим. Шунақа, прокурор, йиғлаб юборай деб ўтирибди аканг.
Зоҳидга бу гаплар малол келди. Айниқса Солиевдан хижолат бўлди. Унга қарамасликка
тиришиб:
— Ҳамдам ака, бировнинг ташвишидан қувонганимни аввал кўрганмидингиз? — деди.
— Бунинг нимаси ташвиш? Сен ҳақиқатпарастсан-ку? Ҳақиқат истар эдинг, рўёбга чиқяпти.
Ўз ўрнига номуносиб одам кетадиганга ўхшайди.
— Ўз ўрнига муносиби келадими? — деди Солиев унинг гапини бўлиб.
— Буниси энди Худога боғлиқ. Бўпти, бу гапим ёқмаса, ёқадигани ҳам бор: битта инсофли одам
топилди. Шоир экан. Гувоҳликка чақирмасликка минг марта қасам ичириб, кейин бир
машинанинг номерини айтди. Керак бўлади, деб ёндафтарига ёзиб қўйибди. Айтгиси келади-ю,
қўрқади — у кўкрак чўнтагидан бир парча қоғоз олиб Солиевга узатди. Маёр қоғозга кўз
югуртирди-ю, бетоқат қараб турган Зоҳидга узатди.
— Яна ўша таксопаркми? — деди Зоҳид ажабланиб. — Нима, бу тасодифми?
Солиев «билмайман» дегандай елкасини қисиб қўйди.
— Иккидан бири: ё тасодиф, ё кимнингдир бефаҳмлиги.
— Ёки, — деди Солиев, — бизни кимдир майна қилмоқчи, лақиллатмоқчи. Шу учинчиси тўғри
бўлса керак. Рақибни ҳеч қачон бефаҳм деб ўйламанглар. Агар шундай ўйласанглар, ўзларинг
калтафаҳм бўлиб қоласанлар. Таксопаркка бормагандирсан?
— Қаранг, шу ишга келганда фаҳмим узунлик қилиб, бордим, — деди Ҳамдам кесатиб.
Ҳайдовчи Сайфи Турдиев. Уч кунга рухсат олиб Учариққа кетибди. Укаси қамоқда экан. Эртага
ишга чиқади.
— Эртагача Учариқ билан боғлана оламизми? — деб сўради Зоҳид маёр Солиевдан. У маёрга
тўғридан-тўғри иш буюраверишдан андиша қилиб, баъзан шундай савол билан мурожаат
этарди. Солиев бу ишнинг муҳимлигини билгани учун телефон гўшагини кўтариб, керакли
бўлим билан суҳбатлашиб топшириқ берди.
— Бугун кун исиди, — деди Ҳамдам елпиниб. — Прокурор деса, савлатингдан эшак ҳуркади-ю,
хонангга битта кондитсионер қўйдирсанг бўлмайдими? Ўртоқ маёр, сиз телефонда
гаплашгунингизча мен калтафаҳмлик давосини ўйлаб топдим. Айтайми?
— Айт, — деди Солиев кулимсираб, — пичинг дарсидан баҳоинг аъло, қани гапир-чи,
узунфаҳм.
— Дўхтир ёзиб берган зўр дори бор. Номи «Витамин-П». Уни топиш учун ҳозир шогирдингиз
навбатчи машинани чақиради. Икки соатга «махсус топшириқ» билан бир жойга бориб
келамиз. Қаёққа, деб сўрамайсанми, прокурор?
— Сўрамайман, гапингиздан қитмирликнинг ҳиди келиб турибди.
— Қитмирлик эмас. Ҳали бу таклифим мойдек ёқиб, менга раҳмат, акахон, ҳам дейсан. Хуллас,
гап шуки, сен машина чақирасан, биз ўтирамиз, кейин анҳор бўйидаги ўзинг билган пивохонага
борамиз. Сен битта, мен иккита пиво ичамиз. Жаз-буз дегандай, а?
Зоҳид Ҳамдамнинг мақсадини англаб, жилмайди. У анҳор соҳилидаги кўримсиз пивохонани
биларди. Ҳамдам «бу пивохона эмас, миш-мишхона, ҳар қандай ахборот шу ерга оқиб келиб,
жамланади», дерди. Ҳамдам пивохона хўжайини билан ўзаро оғзаки шартнома тузиб олган эди.
Бу шартномага мувофиқ Ҳамдам уни назоратчилардан ҳимоя қиларди, у эса барча мишмишларни оқизмай-томизмай Ҳамдамга етказарди. Ҳам тижорат, ҳам сиёсат, деганларидай,
Ҳамдам ҳам бўлаётган ёки содир бўлиши кутилаётган воқеалардан огоҳ этиларди, ҳам
бақалоқнинг зиёфатидан ҳузур топар эди. Айнан шу миш-мишхонадаги гаплар унга баъзан
чигал масалаларни ечишга ёрдам берарди. Зоҳид буни билгани учун ҳам жилмайиб:
— Раҳмат, акахон, — деди, сўнг Солиевга юзланди. — Мақсуд ака, бу топшириқни бажармасак
бўлмайди. Фаҳмни чарҳлаб келайлик.
Бир неча дақиқадан сўнг уччовлари машинага ўтириб, эски шаҳар томон юрдилар. Бозордан
ўтганларидан сўнг йўл бўйида икки-учта ғишт устига қўйилган бўш пиво идишлари кўринди.
— Кўча ҳаракатининг янги белгилари, — деди Зоҳид кулиб.
— Милитсияда энди иш бошлаганимда устозим бўларди, урушда жанг қилган, ҳалол инсон эди,
— деди Солиев. — Аммо хаёлпарастроқ эди, бечора. Ўша одам, ҳадемай тўқчилик бошланиб,
жиноят камаяди, дерди. Тўқчилик ҳам бошланди, эркинликни ҳам бериб юборишди. Мана
аҳвол. Хоҳла молингни сот, хоҳла ўзингни сот. Пул топиб ўзингни хурсанд қилсанг бўлди.
Маёрнинг гапларини эшитиб келаётган Ҳамдам бир шумликни ўйлаб машинани тўхтатди.
Пастга тушиб йўл ёқасидаги бўш шишаларни бир чеккадан йиғиштира бошлади. Тол соясидаги
пиволи шишаларни олаётганида сал нарида турган хотин «ҳай-ҳай»лаб югуриб келди.
— Ҳой, балойи нафс, нима қилобсан?
— Мусодара қиляпман.
— Кимсан ўзинг, мусодара қиласан?
— Мелисаман.
— Кўрсат қоғозингни.
— Ана, — деди Ҳамдам машинани кўрсатиб.
— Бунақа мошин Ҳайдар жиннида ҳам бор.
— Қани юр, бўлмаса. Мошинга ўтир, Ҳайдар жиннини мелисада айтасан.
— Ҳа, балойи нафс, пивони қўй жойига. Ҳаққингни берай. Шуне сотмасам болаларем оч.
— Боланг ҳозир оч эмас, ёлғон гапирма. Ҳозир олиб бориб қамайман, кейин оч қолади.
— Ҳай, ҳай, совуқ гап гапирма, бачам. Ўртоғунг дуруст бача экан, сен нодуруст иш қилма.
— Қайси ўртоғим?
— Дониёр-да. Эрталаб келаде, ҳаққини оладе, кетаде. Қамайман, демайде, сенга ҳам
берайинме?
— Дониёрни ҳам қамайман, — деди Ҳамдам жиддий тусда. Аёл: «Дониёрни қамаса каттароқ
киши экан», деб ўйлаб, довдиради. Ҳамдам Дониёр деган йигитни танирди. Унга ҳам бир
қитмирлик қилиб қўйгиси келиб аёлга қатъий тарзда буюрди: — Хў-ўш, бугунча сени
қамамайман. Шу кўчадаги ҳамма чайқовчиларга айтиб чиқасан: агар шу ишни
йиғиштирмасаларинг, Сибирга олиб бориб қамайман. Дониёрга ҳам айт, генерал келиб сени
сўкди, деб айт.
— Иби, сиз гинролми?
— Ишонмайсанми? Қоғозимни кўрсатайми?
— Ишондим, ўртоқ гинрол. Ҳаммаси ест бўладе. Уйда халадийнада муздаги бор, олиб чиқайми?
Сизга текун.
— Пора бермоқчимисан?
— Пора эмас, болангдан айланай гинрол. Ёрдамчиларингиз ичсун, дуо қилсунлар.
— Сен буюрган ишимни бажар. Машинанинг нўмерини кўрдингми? Ёдлаб ол, Дониёр сўрайди.
— Ҳамдам шундай деб юкхонаси эшигини ёпди-да, машинага ўтирди. Аёл: «Бу ростдан гинрол
бўлса, нима учун шиша йиғиштириб юрибди», деб ўйламади ҳам.
Машина юргач, Ҳамдам қилган ишидан завқланиб, хахолаб кулди.
— Дониёрни танийсан, а? Анави юмшоқ супурги-чи? Буларни соққани келганида хотиндан бу
гапларни эшитади. Генерал ким экан, деб боши қотади. Машина номерини билгач,
прокуратурадан ким келибди, деб пайтавасига қурт тушади.
Зоҳидга ҳам, маёрга ҳам Ҳамдамнинг бу шумлиги маъқул келиб, кулимсираб қўйишди.
Анҳор соҳилидаги пивохона бўш, кўйлаги тугмачаларини ечиб, елкасига кирланган сочиқ
ташлаб олган хўжайин ҳисоб-китоб билан банд эди. Йўл четида тўхтаган «Волга»ни, ундан
тушаётган Ҳамдамни кўриб, ирғиб ўрнидан турди-да, йўл-йўлакай кўйлаги тугмаларини солиб
уларга пешвоз чиқди.
— Ҳисоб-китоб қалай, қуруғидан тушиб турибдими? — деди Ҳамдам у билан сўрашиб.
— Ҳа энди, сизлар бор, ҳисоб ҳам қойили мақом-да.
— Ҳисобинг биз билан эмас, лўлилар билан битади. Лўлилар пивофурушликни
ўрганганларидан бери яйраб қолдинг, а?
— Ҳа энди, акахон, тирикчилик, ўзингиз биласиз. Жойни қаерга қилай?
— Шу сўрайдиган гапми? Мана бу йигитни танийсан, а?
— Ҳа. Акахон, камнамо?
— Бу ҳозир прокурорларнинг каттаси бўлиб кетган. Машинасини кўрдингми?
— Кўрдим, қойили мақом. Муборак бўлсин, акахон.
— Бу киши шу прокурорнинг устози. Билдинг, а, шунга қараб муомала қилавер.
— Муомаланинг зўри бизда-да. Чехникидан олиб қўйибман.
Улар пивохонанинг орқа томонига ўтишди. Хўжайин бақалоқ бўлгани билан чаққон эди.
— Акахон, каллангиз ғиж-ғиж ақл-да. Келиб жуда яхши қилибсизлар. Иссиқни қаранг, ямламай
ютаман, дейди. Бугун қирқдан ошар, а?
— Шу ҳам иссиқми? — деди Ҳамдам. — Эллик бўлганда эди, суякларга сал иссиқ ўтарди.
— Гапни ҳам оласиз, а? — деб қоринларини селкиллатиб кулди хўжайин.
— Биз юз даражада қайнайдиган одамлармиз. Қирқинг нима экан.
— Гапни ҳам эзвордингиз.
— Ўзинг етмиш олти бўлиб олибсан шекилли?
— Ҳа энди, акахон, кеча кўпайиб кетган экан. Қултомитсиндан сабуҳий айламасак бош оғриқ
босилмайди.
— Эшитдингизми? — деди Ҳамдам маёрга қараб. — Похмелни «сабуҳий» дейдилар, бу акам.
Одамларнинг иссиғи ўттиз олти бўлса, бу акахонники ҳамиша етмиш олти. Ароқдаги қирқ
даражани қўшиб юрадилар. — Ҳамдам унинг қорнига қўлини бигиз қилди. — Бу қорин эмас,
рестораннинг омбори.
Солиев бу ҳазилдан кулиб қўйиб, пивохона хўжайинига зимдан назар ташлаб қўйди.
Муздек пиводан ичишаётганда хўжайин ғойиб бўлди. Дам ўтмай иккитадан нон орасига
қўйилган кабобни кўтариб келди.
— Шуни тамадди қилиб туринглар. Димламани ҳам боплаб қўйдим. — У шундай деб изига
қайтмоқчи эди, Ҳамдам тўхтатди:
— Янгиликлардан гапир.
— Янгилик унча йўғам. Кеча тўққизинчи қаватдаги битта жувон ўзини ташлабди. Аввал ўзини
осмоқчи бўлган экан. Сал эси оғиброқ қолган экан, дейишди. Эри...
— Хўп, буни биламан.
— Бошқа гап йўқ, бўлмасам.
— Бордир, эслаб кўр. Битта одамни осиб, ёқиб юборишибди-ку?
— Э, уми?.. — Хўжайин сал довдираб Солиевга хавотир билан қараб қўйди.
— Гапиравер, — деди Ҳамдам унинг хавотирини сезиб. — Сени сўроқ қилгани келишгани йўқ.
Димламангни мақтаб олиб келганман буларни. Хўш, одамлар нима дейишяпти?
— Ҳа, энди одамларни биласиз-ку?
— Гапни ямлама.
Хўжайин гапимни биров эшитиб қолмасин, дегандай қаддини сал эгиб, пастроқ овозда деди:
— Асадбекнинг одамини ўлдириб кетишганмиш. Асадбек уни ўз ўғлидай яхши кўраркан.
Шунинг учун ўзининг уйидан чиқаришибди.
— Буниси ёлғон, — деди Ҳамдам. — Шеригининг уйидан чиқаришган.
— Эшитганимни айтдим, ўзимдан қўшмадим.
— Хўп, ким ўлдирибди?
— Бири у дейди, бири бу дейди.
— «У», «бу»нинг оти борми?
— Ҳосилбойваччанинг Шомил деган йигити бор экан, ўшанинг иши дейишяпти. Яна биттаси
Мойсянмиди... ўшанинг одамлари ҳам чатоқ эмиш-да. Асадбек билан винзаводни
талашишаётган экан.
— Яна?
— Бўлди.
— Бу димламангни хом пиширибсан. Гапларингга беш кетмадим. Бор, овқатга қара. Ҳа,
шопирнинг қорнини тўйғаз. Юкхонада шишалар бор, лўли хотинларинг бериб юборишди. Сенга
дуойи салом, ўша. Шунинг ҳисобига шопирга ҳам бер пивонгдан, уйига борганида ичар. Билиб
қўй, ўша одамни Асадбекнинг ўзи ўлдиртирган. Яна бировга гуллаб қўйма.
Хўжайин узоқлашгач, Зоҳид Ҳамдамга норози қиёфада боқди.
— Нега ундай дедингиз? Гуллаб қўйма, деганингиз билан бугуноқ оламга ёяр?
— Менга шуниси керак-да. Шу гап Асадбекка етиб борсин. Буни асп юриш дейдилар.
Анвар Элчинни йўқлаб келганида чиндан ҳам хуш кайфиятда эди. У бир неча йилдан бери
руҳиятдаги ўзгаришларни кузатиб, бу кун кайфияти яхши ё ёмон бўлишини тонгдаёқ сезадиган
бўлиб қолган. Мана шу сезги руҳига ўзи хўжайин эмаслигини англатган. Баъзан сабабсиз ҳолда
кўнгли равшанлашиб кетади. Баъзан эса ғашланади. Биров уни уришмайди, сўкмайди. Лекин
кўнгли ғашланиб юраверади.
Бу тун уйқуси яхши бўлмаса ҳам тетик ҳолда уйғонди. Нонушта пайти чой узатаётган хотини
ширингина жилмайиб қўйди. Мана шу жилмайиш унга ёқиб кетди, туйғуларини қитиқлаб
уйғотди. Онаси бўлмаганида шартта туриб, бағрига олиши тайин эди. Онаси ҳам нонушта
пайти насиҳатларини, ҳасратларини унутиб, Хонзода келинига ёшлигидаги ажиб воқеаларни
сўзларди. Ишга отланиш чоғида хотини яна бир жилмайиш билан кўнглига навбатдаги чироқни
ёқди. Бу сафар жилмайгани учун эридан мукофотини олди.
— Нимага эрталабдан жилмайиб қолдинг? — деди Анвар уни бағридан бўшатиб.
— Жилмайиб бўлмайдими, хўмрайиб юрайинми?
— Энди айтаман-да. Бекорга жилмаймассан?
— Бекорга эмас, ҳаққини олдим-ку?
Бу нозли гапдан сўнг бир жилмайишнинг ҳаққи икки ҳисса тарзида тақдирланди.
— Ойим айтдилар, эрингизга эрталабдан жилмайсангиз, уйингизга фаришта киради, дедилар.
— Яхши гап экан. Олдинроқ айтмайдиларми шу гапни.
Анвар кузатган: яхши кайфият билан уйдан чиқса, автобус ҳам дарров кела қолади, одам кўп
бўлмайди, энг қизиғи — фақат чиройли қиз-жувонларни учратиб, кўнгли яйрайди. Аксинча,
дили хуфтон тарзда чиқса, автобусни узоқ кутади, одам кўп бўлади, хунук қиз-жувонларни
кўриб, ғаши келади.
Бугун малоҳатли қиз-жувонларни кўриш насиб этган кун эди. Автобусда, худди атайин
уюштиргандай, биттагина жой бўш эди. Анвар гўзаллигини таъриф этмоққа сўз ожиз бир қиз
рўпарасига ўтирди. Қараб қизни ҳижолат қилмай деса ҳам, кўзи қурғур бўйсунмади. Қиз
бундай суқли қарашларга кўниккан ёки безиб кетганми, бепарво ҳолда дераза оша кўчага кўз
тиккан эди. Анвар беихтиёр равишда:
Лабинг малоҳати ғавғо қўпорди оламдин,
Шакарни бўйла киши қайда кўрди шўрангиз, —
деб юборгиси келди-ю ўзини тутди. Манзилига етганида уни биров бўйнидан бўғиб
туширгандай бўлди. Автобус изини кўзлари билан ўпди — чунки унда малоҳат соҳибаси бор
эди. Ўпа туриб алам қилди: сен ҳам одаммисан, деб бир қараб қўймади-я!
Институтга кираверишда тўрхалта кўтарган ўрта ёш киши уни тўхтатди:
— Жиян, шу ерда ишлайсизми? — деб сўради у.
— Ҳа, — деди Анвар унга салом бериб.
— Менга бир одам керак. Холидий деган олим. Шу ерда ишлар экан?
Анвар бу номни эшитиб унга зимдан кўз югуртирди. Кўринишидан камбағалгина, соддагина
киши. Тўрхалтада иккита китоб. Белбоққа ўралган нарса нон бўлса керак. Шимлари ғижим.
Поездда шу ҳолда етгандир. Ювилавериб ҳолдан тойган кўйлак ёқасининг учлари шойигулнинг
баргларига ўхшаб буралиб қолган. «Қариндошига ўхшамайди. Қизиқ, нимага керак экан?»
— Холидий домлангиз ҳали келмагандирлар. Иш вақти бўлгани йўқ.
— Чой-пой ичиб келсаммикин? Икки соатдан бери шу ердаман. Поезддан тушиб тўғри
келаверган эдим.
— Ие, шунақами, юринг, бўлмаса, чой-пойни бирга ичамиз.
У «қандай бўларкин?» деб истиҳолага бориб ўтирмай, Анварга эргашди. Анвар хонага кириб
чой қўйди. У киши тўрхалтадан белбоғни олиб, очди. Битта нон, уч-тўрт қант-қурсни ўртага
қўйди. Нонни синдирди-да:
— Олинг, жиян, мозорбосди, — деди.
Чой ичаётган маҳалда Анвар сўрамаса ҳам, ўзи муддаога кўчди:
— Мен мактабда тарихдан дарс бераман. Уч-тўрт кун бурун битта китобча қўлимга тушиб
қолди. Чиққанига анча бўлган экан. Мана, — у тўрхалтадан китобчани олиб Анварга узатди. —
«Қишлоқларда Совет ҳокимиятини мустаҳкамлашда партия ячейкаларининг рўли» экан.
— Биламан, кўрганман, — деди Анвар, китобни қўлга ҳам олмай.
— Билмайсиз, жиян, — деди меҳмон китобни варақлаб. — Китоб асосан Шотўра, Султонобод,
Мушткетди қишлоқлари мисолида ёзилган. Битта гапи ҳам ҳақиқатга тўғри келмайди.
— Унчалик эмасдир, — деди Анвар. — Шу иши учун бу одамга фан дўктўри деган илмий унвон
берилган.
— Э бало берилмайдими, менга деса! Ёлғон гаплар ёзилган деяпман-ку, сизга! Ўн етти-ўн
саккизинчи йилларда бу қишлоқларда партиянинг урвоғи ҳам бўлмаган. Партия нималигини
билишмаган. Ҳамзанинг «Фарғона фожиаси» деган асарини эшитганмисиз? Фақат ўқиганман,
деб ёлғон гапирманг.
— Ўқиганман, десам нега ёлғон бўлади?
— Ана кўрдингизми, сиз ҳам бунинг тарихини билмайсиз. Бу асарнинг номигина қолган, холос.
ЧеКа уни ўша йиллариёқ йўқ қилиб юборган. Бу асарда Ҳамза дашноқларнинг ёвузлигини
тасвирлаган экан. Томошани Тошкентда бир мартагина кўрсатишган. Иккинчисида ЧеКа босган.
Кейин Турккомиссия Фарғонани текшириб, Ҳамзани ҳақ деб топган. Дашноқларга чора
кўргандай бўлишган. Ана ўшандан кейингина маҳаллий миллатдан партияга олиш керак, деган
масала кўтарилган. Биринчи болшевик пайдо бўлганда босмачиларни қириб битиришган эди.
Холидий деганингиз тарихчими ўзи?
— Ў, нимасини айтасиз, тарихчи бўлганда ҳам зўрларидан.
— Э, ўргилдим.
— Чойни ичиб бўлганга ўхшайсиз, а? Мен сизни бир хонага кузатиб қўйсам. Ўлмас Акром деган
бир йигит шу даргоҳнинг хўжайини. «Менга Холидий домла кераклар, китобларини ўқиб, атай
йўқлаб келдим», дейсиз. Бошқа гапни айтмай турасиз. Холидийни дарров чақиртиради. Ана
ундан кейин айтасиз.
Анвар шундай деб уни қабулхонага бошлади. Котибага меҳмонни таништиргач, изига қайтди.
Яна бир неча дақиқадан сўнг содир бўлажак воқеани кўз олдига келтириб ўзича жилмайиб
қўйди: ...аввалига Ўлмас Акром ҳам, Холидий ҳам қувонади. Китобимни ўқиб, зиёрат қилгани
келибди, деб талтаяди. Сўнг... тарих ўқитувчисидан эшитадиганини эшитиб, етти қават териси
шилиниб тушади. Ўлмас тарих ўқитувчисини «иззат-икром билан» кўчага қадар кузатиб қўяди.
Сўнг котибадан меҳмонни ким бошлаб келганини сўрайди...
Кўп ўтмай ҳамхоналари келишди. «Энг кичик илмий ходим» Анвар билан саломлашиб, ҳолаҳвол сўрагач, китоб варақлашга тушди. «Э ғофил банда, — деб ўйлади Анвар, — тарих
илмини сувдек ичиб юборсанг ҳам, Холидийга муте бўлиш илмини эгалламасанг, шу ҳолда
қоғоз титиб умрингни ўтказасан. Сен ишга вақтида келдинг. Аҳмоқ бўлиб жойингда ўтирибсан.
Бошқаларга қара, даҳлизда туришибди. Устозга салом бериш учун унинг йўлини пойлашяпти.
Улар тарихни титгани эмас, устозларини зиёрат қилгани келишади. Сен аҳмоқ эса, зиёрат
қилишга бўйнинг ёр бермагани учун кичик илмий ходим маоши билан пенсияга чиқасан.
Ўлганингда миянгни очиб қарашса, ғиж-ғиж ақлни кўришади. Академик бўлса керак, деб
ўйлашади. Сен эса кичик илмий ходимсан. Афсуски, ақлни тирикликда ҳам, ўлгандан кейин ҳам
кўриб бўлмайди...»
Гулнора кириб, Анварнинг хаёли бўлинди. У шошиб кириб, шошиб саломлашиб, сумкасидан
бир нимани шошиб олди-ю, шошиб чиқди. «Устоз келгунга қадар, пайтдан унумли фойдаланиб,
сотадиган матахини кўрсатиб олиши керак», деб ўйлади Анвар.
Анварнинг мўлжалидаги ярим соат ўтгач, даҳлиздаги ҳаракатлар тинди-ю, эшик очилиб,
кадрлар бўлимининг мудираси кўринди. Анвар уни кўргани ҳамон, қизиқ ҳангомани келган
жойидан давом эттираётгандай гап бошлади:
— Сиз ишонмайсизу Собиржон, бўлган воқеа эмиш, — деди «енг кичик илмий ходим»га қараб,
— қассоблар дўмбоқ хотинларни ўғирлаб, сўйиб сотишаётган эмиш. Мана, кеча кечаси бир
эркак заҳарланиб ўлибди. Бозордан олган гўштдан заҳарланибди. Текшириб қарашса, ўз
хотинининг гўшти экан. Қаранг-а, баъзи хотинларнинг, — Анвар шу сўзларни чертиб-чертиб
айтди, — гўшти заҳарли бўларкан, а?
— Сиз менинг орқамдан юринг, — деди мудира жеркиб.
— Қаёққа? Жиннихонагами? — деди Анвар ўрнидан туриб.
— Очиқ гўрга, ундан ҳам нарига, — деди мудира жаҳл билан.
— Очиқ гўрдан нарига бўлса, демак, директор чақираётгандир...
Анвар янглишмаган эди. Мудира уни кузатиб кириб «Яна хизмат борми?» дегандай бошқонга
қаради. Ўлмас Акром «ишингизга бораверинг» дегач, бурилиб чиқди.
Анвар бир нарсада — бу суҳбатда Холидий ҳам иштирок этар, деб янглишган эди. Ўлмас
Акромнинг ёлғизлигини кўриб, кўзига тикилганича жилмайди.
— Бугун хурсандга ўхшайсанми? — деди Ўлмас Акром.
— Жиннилар шунақа бўлишади. Бекордан-бекорга кулаверишади.
— Жиннилигингни бошқа ерда қил. Ҳалиги ўқитувчини сен бошлаб келдингми?
— Қайси ўқитувчи?
— Ўзингни гўлликка солма.
— Ҳа, эрталаб бир киши турган экан. Икки соат пойлабди, бечора. Устознинг китобларини
ўқиган экан, зиёрат қилгани келибди. Ҳар ҳолда қора халқ-да. Халқ ўз отасини кўргиси келса,
айбми? Шу ерда пойланг, деб бошлаб келдим. Нотўғри қилибман-ми?
— Анвар, сени бошқалар билмаса ҳам мен яхши биламан. Нималарга қодир эканингни ҳам
биламан. Юрагингда нималар яширингани ҳам менга маълум. Майнавозчиликни йиғиштир.
Устоз билан олишма. Ўзингни ўйла. Олдинлари сен айтмоқчи бўлган гапларга йўл йўқ эди.
Энди ҳамма дарвозалар очилди. Истаганча гапир, истаганча ўрган, истаганингча илм қил.
Фурсатдан фойдаланиб қолсанг-чи?!
— Чиройли гапиряпсан. Истаганча илм қилиш мумкин, тўғри. Лекин сен истаган илм жамиятга
кераксиз бўлса-чи?
— Майдалашма!
— Хўп, майдалашмайман. Унда сен менга бир масалани ечиб бер: қадим-қадимда
аждодларимиз одам гўштини оддий таом сифатида ейишган. У дамларда ёввойи бўлишган,
нодон бўлишган. Улар қорин тўйдириш учун бир-бирларини аввал ўлдириб, сўнг гўштларини
еганлар, тўғрими? Хўш, энди-чи? Бир-бирларининг гўштларини тирик ҳолда емайдиларми?
Тирик ҳолда еб битирадилар. Алҳазар!
— Ҳамиша шундай бўлиб келган. Буни ўзинг яхши биласан. Фалсафа сўқимай қўяқол. Мен
сенга дўст сифатида айтяпман бу гапларни.
Анвар унга тикилиб қаради: «Астойдил гапиряптими ё тил учида гапириб аврамоқчими? Ё
устозининг топшириғини бажаряптими?» Шу нафаснинг ўзида ғойибдан бир овозни эшитгандай
бўлди: «Нима учун ҳаммадан хавфсирайверасан? Нима учун одамларнинг холисона яхшилик
қилишларига ишонмайсан?» Ўлмас Акромга нисбатан кўнгли юмшай бошлаган маҳалда бошқа
бир овоз гулдираб келди: «Ишонма, айтаётган эркинлигига ҳам ишонма. Меҳрибонлигига ҳам
ишонма. Жону дили амал, шуҳрат бўлган одамдан яхшилик кутма!..»
Шу овоз кучлилик қилиб, юмшай бошлаган дилни яна тошга айлантирди.
— Ишонмайман, — деди у беихтиёр.
— Нимага ишонмайсан?
— Гапларингга. Масалан, эркин равишда илм билан шуғулланишимизга. Тизгин Масковда экан,
эркинлик ҳақида гапирмай қўяқол.
— Гапни сиёсатга бурма.
— Ана, кўрдингми, дарров қўрқасан. Бизда илм билан шуғулланиш эркинлиги йўқ. Бизда
амалпарастлик эркинлиги, дунёпарастлик эркинлиги, ҳақиқат кўзига чўп тиқиш эркинлиги,
лаганбардорлик эркинлиги бор. Булардан устозинг тўла фойдаланиб, маза қилиб яшади. Энди
сен шундай яшайсан. Сўнг сенинг шогирдинг. Шундай кетаверади занжир реактсияси бўлиб.
Сенга бир ҳикматли гап айтайми?
— Бўлди қил, бошимни ғовлатиб юбординг. Сен билан гаплашган одам барака топмайдиган
бўлиб қолибди. Сен илмда орқада қолиб кетаётганинг учун бошқалардан гина қилма. Айб
ўзингда, бутун кучингни жағларингга берибсан. — Ўлмас Акром столи устидаги бир варақ
қоғозни олиб, унга узатди. — Хавфсизлик қўмитаси архивидан фойдаланмоқчи эдингми? Рухсат
беришди. Мана бу одамга телефон қилиб, истаган пайтингда боришинг мумкин.
Анвар қоғозни олиб буклади-да, эътиборсиз нарсадай чўнтагига солди.
— Кетаверайми?
— Ҳа.
— Гапим ичимда қолмасин, ҳалиги ҳикматни айтай: бу жинниларнинг гапи эмас: «Саҳли
Суълукий дебтурки, ман тасаддара қабла авониҳи фа қад тасаддо ли ҳавониҳи». Англадингми?
— Тушундим, бор кетавер.
— Йўқ, тушунмадинг. Тушунганингда сапчиб кетардинг. Мени тезроқ чиқариб юбориш учун
шундай деяпсан. Бу ҳикматнинг маъноси шуки, кимда-ким вақтидан олдин бошлиқ бўлса,
ўзининг хорлигига мутасадди бўлади. Яна ҳам содда айтилса, лаёқатсиз одам бошлиқ бўлиб
олса, одамлар кўзи олдида ўзини- ўзи хорлаган бўлади.
— Йўқол, аҳмоқ!
— Ана, айтдим-ку, тушунганинг энди аён бўлди, — Анвар унга бир жилмайиш ҳадя этиб,
хонадан чиқди.
У жиннихонада ўтган ҳар бир куни учун булардан шу зайлда ўч оламан, деб ўйларди. У ўз
назарида ҳужумга ўтган, булар эса ҳимояда эдилар. Булар Асадбек номини эшитибоқ гангиб
қолдилар, деб ўйларди. Унинг кўп нарсаларга етадиган ақли Холидийни гангитиш мумкин
эмаслигига етмас эди. Холидий ажабланиши мумкиндир, аммо гангимайдиган тоифадан эди.
Анвар жиннихонада нур билан гаплашганида эшитганларини унутаёзган эди: «Сен унинг
келажакни кўра билиш хусусияти борлигини билмайсан. Унга эртага нима бўлиши маълум».
Анвар Ўлмас Акромнинг жиғига тегаётганида Холидий уни кўздан йўқотиш чораларини
излаётган эди.
Анвар пешинга қадар хуш кайфиятда юриб, тушликдан сўнг архивга бориш учун рухсат сўраб
кетди. Ўлмас Акром алдамаган эди, чиндан ҳам архивда истаган ҳужжатни берадиган бўлишди.
У бувасига оид маълумотни кўриш истагини билдирган эди, икки кун ичида топиб қўядиган
бўлишди. Ишга қайтишни ихтиёр қилмай, Элчинни кўргиси келиб, унинг уйига йўл олди. Ўтган
куни ҳам уйида ҳеч ким йўқ эди. Бугун ҳам дарвоза берк. У дўстига ҳазилнамо нома битди-да,
найча қилиб ўраб, калит солинадиган тирқишга тиқиб, уйига жўнади.
Хотинининг ишдан қайтишини кутмай, ўзи ошга уннади. Оқшом чоғи уйга кириб келган
Хонзода эрини ошхонада кўриб «кўз тегмасин-ей» деб кулимсиради.
— Эрталабки жилмайишингнинг ҳаққини адо этяпман, — деди Анвар.
Ош сузилаётган дамда Элчин кириб келди.
— Қайнотаси суйган йигит ош сузилганда кириб келаркан, — деди Анвар унга пешвоз чиқиб.
Анвар унинг ғашига тегиш учун атайин «қайнона» эмас, «қайнота» деган эди. Элчин ҳозир
қитмирликни кўтарадиган аҳволда эмасди. Шу сабабли дўстига хўмрайиб қаради. Анвар ҳам
ҳазили ўринсиз бўлганини сезди. Элчиннинг ёноғидаги кўк доғни кўриб: «Ҳа, тинчликми?»
деди. «Ўтин тегиб кетди», деди Элчин тўнғиллаб. У Рисолат кампир билан сўрашиб чиққач,
меҳмонхонага ўтишди. Ош икки лаганга сузилди. Элчиннинг қорни оч бўлса-да, томоғидан
овқат ўтиши қийин эди.
— Биз кундошларга ўхшаб қолибмиз. Менинг кайфиятим яхши бўлса, сеники чатоқ. Сеники
яхши бўлса, меники чатоқ. Нима гап, дилингни ёрсанг-чи?
— Ўзи ёриладиган бўлиб турибман.
— Ичасанми?
— Борми?
— Топамиз. Лекин мени зўрламайсан.
— Зўрлаган — ўғри.
Анвар китоблар орасига яшириб қўйган шишани олиб очди-да, пиёлани лим-лим қилиб
тўлдирди. Элчин бир кўтаришда ичиб, хўрсиниб қўйди. «Дарди оғир, ошнамнинг», деб ўйлади
Анвар.
— Қуй яна.
— Ошдан е.
— Олдин қуй, кейин ейман.
Элчинни эзаётган дард икки пиёла ароқнинг кучи билан тарқайдиган анойи дардлардан
эмасди. Элчин ароқни ичиб бўлганидан кейин ҳам ош емади, тунд ҳолда ўтираверди. Анвар
ҳам тоқат қилиб, унинг гап бошлашини кутди. Ароқ деганлари дардни енгиллатмаса ҳам
одамни сайратади. Ниҳоят, Элчин тилга кирди. У Анварга эмас, худди ўзига-ўзи гапиргандай
сўзларди:
— Менинг суратим одам... Аслида мен илон бўлишим керак эди. Уларни бўғиб қийнашим лозим
эди, қонларини сўриб лаззат топмоқчи эдим. Мен уларнинг кўзларини ўймоқчи эдим,
тилларини суғуриб, қўлларини синдириб, қулоқларига қўрғошин қуймоқчи эдим. Умримнинг
мазмуни шу эди... Илонман, десам... чувалчанг эканман... мен уларни бўғиб роҳат қила
олмадим...
— Йиғла, тўйиб-тўйиб йиғла, жуда ярашар экан, — деди Анвар кесатиб.
— Анвар, сен индамай ўтириб қулоқ сол. Мени аҳмоқ қилишмоқчи. Жамшиднинг ўлимини
менинг бўйнимга илишмоқчига ўхшайди.
— Жамшидинг ким?
— Асадбекнинг содиқ қулларидан эди. Мен уни ўлдиришим керак эди.
— Сен? Нима учун?
— Шунинг учунки... у... у... Ҳароми...
— Бўлди, тушундим.
— Ҳа... тушундинг... Уни ўлдиришибди. Худди Шилимшиққа ўхшатиб...
— Шилимшиқ ким?
— Индамай ўтир, дедим сенга... Шилимшиқни мен ўлдирган эдим. Қара-я, уни қармоққа ўзлари
илинтириб, шундай тайёргина қилиб менга тортиқ қилишувди. Нимага шундай қилишганига
ўшанда ақлим етмабди. Мақсадлари Жамшид экан... Зайнаб шу ҳаромини яхши кўрар экан.
Ўзини осибди-я!..
— Ўлибдими?
— Йў-ўқ... у ўлса ҳозир мен бу ерда ўтирмас эдим. Ўлигим ахлатхонада ётган бўларди. Зайнаб
тирик экан, мен тирикман. Мен уни... яхши кўра бошлаган эдим... Одам кепатасига кира
бошлаган эдим... Балки у алам устида ёлғон гапиргандир, а? Лекин барибир дилни яралади. Бу
яра тузалмайди.
— Агар қотилликни сенинг бўйнингга илишмоқчи бўлишса, айтиш керак.
— Кимга?
— Кимга? — Анвар ўйланди, бирдан эсига Зоҳид тушди. — Акамнинг бир шогирди прокурор
бўлган. Ҳалол бола. Олиб борайми?
— Йў-ўқ, аралаштирма уни. Мен Асадбекдан қўрқмайман. Охиригача олишаман. Ўлсам
ўларман, ўлишим аниқ, аммо орқага чекиниш йўқ. Қуй яна.
Элчин пиёла бўшатиб ўрнидан турди.
— Бўш келиш йўқ, оғайни, сен гапларимни унут. Дардимни сенга тўкдим, ўрнига адоват
уруғини сепдим. Бу уруғ ҳадемай униб чиқади, кўрасан.
Элчин шундай деб бир оз гандираклаган ҳолда уйдан чиқди. Анвар кузатиб қўймоқчи эди,
унамади. Шу бўйи ярим тунгача тентираб юрди.
Анвар эрталаб барвақтроқ йўлга чиқиб прокуратура томон кетди.

Пивохонадан чиқиб машинага ўтиришгач, Ҳамдам ҳамроҳларига сақич узатди:
— Пивонинг ҳидини олади. Ҳар ҳолда ишга борарсизлар, а?
Машина ўрнидан жилгач, Зоҳидга қараб деди:
— Намозовнинг уйида яқин орада бўлдингми? Ўша кўчадан ўтиб кетайлик.
Зоҳид унинг мақсадини Шариф Намозов яшайдиган кўчага бурилишганда англади. Лола
кўчасида кўкрак кериб турган иморатлар қаторида бостирмага ўхшаб ғарибгина кўринувчи уй
олди қурилиш майдонига айланган эди. Ёғочлари чирий бошлаган эски дарвоза энди темирдан
бўлибди. Сувоқдан чиққан болохона эса савлат тўкиб турибди. Пештоқсиз уй томи очиб
ташланган, офтобнинг ўтли нафасига қарамай, усталар ишлашяпти. Машина уй қаршисидан
ўтаётганида секинлади, аммо Ҳамдамнинг буйруғи билан тўхтамади. Дарвоза олдида Насиба
қўшни аёл билан суҳбатлашиб турар эди. Эри қамалиб чиққанидан бери, айниқса катта
қурилиш бошланганидан бери атрофдаги ҳар бир ҳаракатга чўчиброқ қарайдиган бўлиб қолган
бу аёлнинг секинлаб ўтаётган «Волга»ни сезмаслиги, Зоҳид билан Ҳамдамни кўрмаслиги
мумкин эмасди. Насиба уларни кўрди, таниди. Гапираётган гапидан адашди, ранги ўзгарди.
Қўшни аёл буни сезди. «Нимани кўриб бунчалик ўзгарди?» деган муаммо билан орқасига
ўгирилди.
Ҳамдамнинг режасида Насибага дуч келиш кўзда тутилмаган эди.
— Бизни кўргани яхши бўлди, — деди у. — Эри келиши билан айтади. Намозовнинг тинчи
бузиладиган бўлди.
— Бугун нечта арининг уясига чўп суқдинг ўзи?— деди Солиев кулиб.
— Мен манови одил прокурорга ҳақиқат қанақа бўлишини кўрсатиб қўймоқчи эдим. «Бу одам
олим экан», деб бино қўйган эди. Мана, олимнинг аҳволи. Олимда ҳам жиғилдон бор, жигарим.
Сенга маслаҳатим: буни ҳам тинч қўйма. Бурчакка сиқиб олиб боравер. Шундай сайраб
берадики... Асадбек қафасга тушиб қолганини ўзи ҳам билмай қолади.
— Сенинг ишинг осон, — деди Солиев. — Кўрдинг, гирибонидан бўғдинг, қафасга тиқдинг.
— Ҳамдам ака қадим замонда миршаб бўлишлари керак эди, — деди Зоҳид, маёрни қувватлаб.
— Ўғрини ушлардилару қўлларини кесардилар, тамом-вассалом.
— Қадим замонда сен ўйлаганчалик бўлмаган, — деб эътироз билдирди маёр Солиев. —
Жиноятчини қози сўроқ қилган, гувоҳларни эшитган. Гуноҳ аниқ исботланганидан кейин жазо
берган. Каттагина подшолик зиндонига нари борса ўттиз-қирқ одам сиғади. Темур замонасида
ўғирлик деган нарса унутилган экан. Бир бола бошига бир товоқ олтин қўйиб мамлакатнинг
кунчиқар чегарасидан пиёда юриб кунботардаги чегарасига етгунча йигит ёшига етаркану
аммо товоқдаги олтинга биров тегмас экан. Бундан хулоса шуки, қадим замонда ҳукм қатъий
бўлган. Одамлар гуноҳлари учун қандай жазо олишларини билганлар, билганлари учун қўрқиб,
ўзларини тийганлар. Ўғирлик қилдими, гуноҳи исботландими, тамом, қўли кесилади. Бошқача
жазо бўлиши мумкин эмас. «Бу ўғри бекнинг амма-холасига жигар экан, жазони
енгиллаштиринг, илтимос, қўлига игна санчиб қўя қолинг» дейилмаган. Яқинда бир йигитча
«ўтмишда темир қошиқ бўлмаган, шавлани қандай ейишган, а» дейди. Сенларнинг гапларинг
ҳам ўша боланикидан қолишмайди. Назарларингда одил суд ўн еттинчи йилдан кейин пайдо
бўлган, а?
— Энди биз билганимизни гапирамиз, ака, — деди Ҳамдам. — Лекин қадим замонда фақат
адолат бўлган, деган гапингизга қўшилмайман. Гуноҳни исботлаш учун иккита гувоҳ
керакмиди? Ўша замонда иккита аҳмоқ, иккита ғаламис, иккита иғвогар топилмаган, дейсизми?
Минглаб каллалар ўша ғаламисларнинг гувоҳлиги билан узилгандир? Зиндонда кам одам
бўлишига бошқа сабаб бордир. Подшолар жиноятчиларни қайта тарбиялаш билан
шуғулланишмагандир. Жиноят қандай жазога лойиқ? Ўлимгами? Кесилсин, осилсин, чопилсин,
тамом! «Беш йилдан ўн йилгача ахлоқ тузатиш колониясига юборилсин» деган гап бўлмаган,
дейман, а? Улар тўғри қилишган. Мана, Асадбекни юз йил ахлоқ тузатиш колониясида сақланг,
фойда бўлармикин?
— Адашганлар-чи? — деди Зоҳид, унинг гапини бўлиб.
— Адашганларми? — Ҳамдам бир оз ўйланди. — Агар чиндан ҳам адашган бўлса, кечириш
керак. Агар адашган одам қамалса, ўндан бири тузалади, бир қисми аламзада бўлади, бир
қисми қамоқдаги «жиноят малака ошириш курсида» таълим олиб чиқади. Лекин ким адашди,
ким астойдил тавба қилди, билиб бўлмайди-да. Сен раҳм қилган одамни биттаси шу
Намозовми? Энди у тамом бўлган олим. Ҳалқумини ҳаром қилдими, энди нафсини ўлса ҳам
тиймайди.
Машина депара ички ишлар бўлими қаршисида тўхтаб, Ҳамдам тушиб қолди. Кўп ўтмай маёр
Солиев машинани тўхтатди. «Ҳамдам билан қиладиган ишим бор», деб у ҳам тушди.
Зоҳид Чувринди билан учрашувга тайёрланиш учун атайин барвақтроқ келаётган эди. У
Маҳмуд Эҳсоновни Элчиннинг тўйида кўрган эди. У ҳақда жуда оз нарса биларди.
Билганларининг қай бири ҳақиқат, қай бири миш-миш, ҳали фарқига бормаган эди. Дастлабки
учрашув чигални ечишдаги дастлабки уриниш бўлмоғи мумкин. Зоҳид шу соҳага кирганидан
бери кўп одамни сўроқ қилди. Лекин бугунгисининг бошқачароқ бўлишини кўнгли сезарди. Ҳар
ҳолда лақаби «Чувринди» бўлгани билан киссавур ёки йўлтўсар эмас, ҳатто, бу олам ибораси
билан айтилганда, «торпедо» — бир-икки пулдорни ҳимоя қиладиган зўрлардан ҳам эмас.
Асадбеклар ҳақида сўз кетгудай бўлса, маёр Солиевнинг унга ҳамиша юқори баҳо бериши
бежиз эмасдир.
«Тарози палласини у томон босиб турибди, — деб ўйлади Зоҳид. — Мен улар ҳақида оз нарса
биламан, улар эса мени беш қўлдай яхши билишади. Ҳатто акамнинг қотилларигача билишади.
Мен уларни жиноятчи деб гумон қиляпман. Менга тегишли тарози палласида фақат гумон бор.
Гумон пуфакка ўхшайди. Шишиб, баҳайбат тус олавериши мумкин, аммо тош босмайди.
Аксинча, вақти келиб ёрилса, одамни шарманда қилади».
Зоҳид шу хаёллар билан идорасига яқинлашиб, Анварни кўрди-ю, ажабланди. Ҳатто «бирон
кори ҳол бўлдимикин?» деб хавотирланди.
— Ҳабиб ака тинчмилар? — деб сўради салом-аликдан сўнг.
— Ҳабиб акангизнинг ишлари беш. Масковдан нари Лондонга жўнаб қолибдилар. Халқаро
академияга аъзо бўладилар, деган хабар эшитдик.
Зоҳид Анварни ичкари бошламоқчи бўлди. Анвар ишга шошаётганини баҳона қилиб, унамади.
— Кеча бир гап эшитиб, шуни айтгани келган эдим, — деди у, соатига қараб олиб. — Тунов
куни бир одамни осиб ўлдириб, ёқиб юборишган экан, эшитгандирсизлар?
— Эшитдик, — деди кулимсираб Зоҳид.
— Ҳа-я, — деди Анвар ҳам кулимсираб, — сизлар эшитмаган, билмаган гап бўлмайди-ку.
Хуллас, ўша йигит Асадбекнинг одами эмишми?
— Шунақа миш-миш бор.
— Аниқ гап эмасми, ҳали?
— Исботланмаган гап биз учун миш-миш.
— Хўп, миш-миш бўлса бўла қолсин. Менинг бир жонажон дўстим бор, Элчин, эшитганмисиз?
Ўша Асадбекнинг куёви бўлган. Ўн йил ўтириб келди.
— Эшитганман.
— Лекин бегуноҳ қамалганини билмайсиз. Хотинини ўлдирмаган эди.
— Туҳмат билан кетганмиди?
— Балки туҳматмасдир. Айбни бўйнига олган, у ўжар. Нимага шундай қилганини мен ҳам
тушунмайман.
— Бўйнига олган бўлса... балки жаҳл устида ёки кайфда...
— Йў-ўқ, унақа боламас у. Одам ўлдиролмайди. Одам ўлдириш осон эканми?
— Қийинми?
Анвар «калака қиляптими ё жиддий сўраяптими?» деб ўйлаб Зоҳидга қаради. Зоҳиднинг
кўзларида қувлик нишонаси йўқ эди. Шу сабабли саволга жавоб беролмай ўйлашга мажбур
бўлди.
— Билмадим, — деди ниҳоят. — Ҳар ҳолда қийин бўлса керак. Одам қўй эмас, пичоққа бўйнини
тутиб берадиган... Гапнинг қисқаси, Асадбек куёвидан гумонда экан.
— Қанақа гумон?
— Тушунмадингизми? Менинг ўша ўлдирилган одамимда қасдинг бормиди, дегандай қилибди.
— Нима учун гумонсирайди?
— Ҳайронман... билишимча, Ноиланинг ўлимида унинг ҳам ҳиссаси бўлгандир-да.
— Буни дўстингиз айтдими?
— Йўқ, бу ўзимнинг гумоним, — Анвар шундай деб Зоҳиднинг жиддий тикилиб турган кўзига
қараб, кулимсиради.
— Нимага куляпсиз? — деди Зоҳид ажабланиб.
— Яхши ҳам хонангизга кирмаганим. Тикка туриб олиб шунчалик сўроққа тутяпсиз, ичкарида
кечгача тергов қиларкансиз-да, а?
— Ишимиз шунақа-да, хафа бўлманг.
— Ҳазиллашдим. Бу ерга келишимдан мақсад — ўша ўлим билан шуғулланадиган одамни
танисангиз тайинлаб қўйсангиз, Элчиндан гумон қилиб юрмасин, иғволарга учмасин.
Асадбекдан ҳар балони кутиш мумкин-да. Кўр ҳассасини бир марта йўқотар экан, кўзи очиқлар
икки марта йўқотмасин, тағин.
— Яхши, айтиб қўяман. Лекин... ўртоғингизни сўроққа чақиришга тўғри келади-да.
— Нима учун?
— Ҳақиқатни ойдинлаштириш учун. Уни гумондан халос этиш учун.
— У одам ўлдирилганида Элчин Фарғонада эди. Кеча келди. Мен ўзим икки марта уйига
бордим. Дарвозаси берк эди.
— Сиз хавотир олманг, бегуноҳ одамни гумонга қурбон қилдириб қўймасмиз.
Анвар хайрлашиб, изига қайтар чоғида Зоҳиднинг саволларини бир-бир эслаб, «оғайнимга
ёрдам бераман, деб ишини чалкаштириб юбордим шекилли», деб келганига пушаймон еди.
Зоҳид учун эса бу кутилмаган учрашув, кутилмаган гаплар калавани яна чигаллаштирди.
«Ҳамонки Асадбек куёвидан гумонсирабдими, бунда бир гап бор, — деб ўйлади у. — Ажаб...
нима учун айнан Жамшидни ўлдирди, деб гумон қиляпти? У ҳолда Жалол Комиловни ким
ўлдирган? Куёвидан гумонсирадими, демак... гуруҳлар уруши эмас бу. Унда Мақсуд аканинг
фикрлари тўғри бўлиб чиқади. Гуруҳлар ҳали олишув учун пишиб етилмаган, олишувнинг
бошланишига асос йўқ ҳали. Хўш, унда ким? Балки бирон-бир гуруҳ Элчинни ўзига оғдириб
олишга ҳаракат қилгандир. Асадбекнинг гумони шундадир?...»
Зоҳиднинг хаёли Чувринди келгунига қадар шу муаммолар билан банд бўлди. Маҳмуд Эҳсонов
айни айтилган вақтда, бир дақиқа нари-бери қилмаган ҳолда келди. У билан бирга хонага
ёқимли атир ҳиди ҳам кирди. Чувринди кун иссиқ бўлишига қарамай, оқ-пуштига мойил костюм
кийган, қизил галстук боғлаб олган эди. Сочларини силлиқ тараган, ўнг қўлининг кўрсаткич
бармоғига тилла узук таққан одамни биров «Чувринди» деб чақирса, кулгили ҳолат юз
берарди.
Чувринди башанг кийингани билан ҳаракатида, қарашларида, ҳол-аҳвол сўрашаётганидаги
овозида кибр сезилмади. Унинг бу қадар маданиятли бўла олишини Зоҳид ҳатто ўйлаб ҳам
кўрмаган эди.
Уларнинг орасида — уриниброқ қолган ёзув столи. Аслида, ҳаётнинг қитмирликлари олдида
ожиз қолишмаганида илм бобида баҳс юритиши мумкин бўлган икки одам прокуратура
маҳкамасида юзма-юз ўтирар эди. Юзаси иссиқ чойнак изларидан доғланган бу стол жуда кўп
одамни кўрган, аммо илм кўчасидан нари кетишга мажбур бўлганларнинг учрашувига энди
гувоҳ бўлгандир. Уларнинг тақдирларида юзма-юз келиш бор экан. Маълум бир нуқтада илм
кўчасидан бурилмаганларида эди, айни фурсатда қайси бир илмий кенгашда даврнинг муҳим
илмий муаммоси бўйича баҳс юритган бўларми эдилар. Зоҳид ярим йўлда бошқа кўчага
бурилди. Чувринди ҳали илм кўчасига яқин ҳам келмаган эди. Катта шаҳарга ўқирман, деган
умидда келди-ю, бошқача «ўқиш»га кириб қолди. Бу «ўқиш»ни аъло даражада адо этгани учун
«муаллим»лари уни ўз ёнларида олиб қолдилар. Унинг зийрак ақли қачондир шу маҳкамада
сўроқларга жавоб беражагини биларди. Шу сабабли остона ҳатлаётганида гувоҳ сифатида
чақирилганига шукр қилиб қўйди.
— Ёлғон гувоҳлик бериш қонун бўйича жазоланажагини эслатиб қўймоқчиман, — деб гап
бошлади Зоҳид, расмий оҳангда.
«Баланд дорга осилмоқчига ўхшайди-ку», деб ўйлади Чувринди. У Зоҳидга бир оз тикилиб
турди-да, кулимсиради.
— Ёлғондан Худонинг ўзи асрасин. Ёлғон гувоҳлик бериш учун атай келган аҳмоққа
ўхшайманми?
— Бу ерга фақат аҳмоқлар келади деб ўйлайсизми?
Саволга савол билан берилган жавоб Чувриндини зийрак торттирди. Гарчи у айни дамда
кибрдан узоқ бўлса-да, Зоҳидни менсимай турган эди.
— Айтдим-қўйдим-да, — деди у, ҳазил оҳангига кўчиб.
— Расмиятчилигимиз шунақа, узр, — деди Зоҳид, гап оҳангида бир поғона пастга тушиб. Сўнг
қоғоз-қалам олиб, расмиятчилигини давом эттирди. — Исми шарифингиз, туғилган йилингиз...
Чувринди айтиб турди, у ёзди. Расмиятчилик тугагач, асосий мақсадга кўчилди:
— Жамшид Суннатуллаев кимингиз бўлади?
— Танишимнинг ўғли.
— Нима учун сизникидан чиқарилди?
Чувринди «Билмайсизми? Ажаб... Мен эсам Жамшиднинг уйига борганингиздан хабардорман.
Мен билан мушук-сичқон ўйнаманг», дегандай қараб турди.
— Отаси ана кетаман, мана кетаман, деб ётибди. Билмай қўя қолсин, дедим. Шум хабарни
эшитса, ажалидан олдинроқ ўларди, шундай эмасми?
— Балки... Отаси билан яқин дўст эдингизми?
— Яқин десам ҳам бўлади. Аммо дўст эмас эдик. У кишининг ёшлари улуғроқ. Мен кооператив
очаётганимда ёрдам берганлар. Лимонад тсехини бирга очганмиз, десам ҳам бўлади.
Винзаводда қўли гул усталардан бўлган эканлар.
Бу гапни эшитган Зоҳид ёзишдан тўхтаб, ўйланиб қолди. «Винзавод? Қўли гул эканми?»
— Сехни қачон очгансиз?
— Икки-уч йил бўлди. Ҳаммаси қонуний равишда бўлган.
«Ўгай онаси қамоқдан чиқаришга ҳам ёрдам берган девди. Қамоқдан чиққанига ўн икки йилдан
ошган-ку?»
— Жамшиднинг отаси билан ҳам ўша кезлари танишганмисиз?
— Шунақа шекилли, аниқ эсимда йўқ.
— Хотирангиз... яхши эмасми?
— Хотирамдан нолимайман, аммо ким билан қачон танишганимни аниқ эслаб қолишим лозим,
деб ўйламаган эканман. Бугундан бошлаб шу хатони тузатаман. Бугун — учинчи июн, бир минг
тўққиз юз саксон тўққизинчи йил. Шанба. Соат, — у шундай деб, билагидаги тилла соатга
қараб олди. — Соат ўндан ўн беш дақиқа ўтди. Прокурор Зоҳид Шарипов билан танишиш
бахтига муяссар бўлдим.
Зоҳид истеҳзо билан жилмайиб қўйди.
— Сизга ярашмас экан.
— Нима ярашмас экан?
— Майнавозчилик. Ундан ташқари, хотирангизга ўзгартиш киритинг, Зоҳид Шарипов прокурор
эмас, прокуратура терговчиси.
— Яхши, компютерга ёзиб қўйилди, — Чувринди шундай деб кўрсаткич бармоғини чаккасига
тиради.
— Жамшидни охирги марта қачон кўрган эдингиз?
— Ўлимидан бир кун олдин.
— Ёқилган мурданинг Суннатуллаев эканига аниқ ишонасизми?
— Бошқа одам деб ўйлайсизми?
— Мен ҳозирча ҳеч нима деб ўйламайман. Мурда Суннатуллаевники эканини қаердан
билдингиз?
— Машинаси турибди-ку?
— Сизга ким хабар берди?
— Билмадим, уйга кимдир телефон қилибди.
— Нотаниш одамнинг хабарига ишондингизми?
— Машинаси турибди-ку?
— Мурданинг афтини таниб бўлмасди. Жамшиднинг алоҳида белгилари бормиди?
— Қанақа алоҳида белгилари?
— Масалан... бир оёғи калта эмасмиди?
— Чўлоқ, демоқчимисиз? Йўқ, соппа-соғ эди... — Чувринди шундай жавоб берди-ю, «нима
бало, чўлоқ мурдани топишган эканми?» деб ичидан зил кетди.
— Демак, уни бир кун олдин кўргансиз.
— Ҳа, бир кун олдин ишда эди.
— Қаерда ишларди, мактабдами?
— Мактабда нима қилади? Менда, лимонад тсехида ишларди.
— Биздаги маълумотларга қараганда, мактабда дурадгор экан?
— Билмадим. Балки менга келгунича ишлагандир. — Чувринди шундай деди-ю, ичида
Кесакполвонни сўкди: ҳамиша ишни чала қилади.
— Суннатуллаев уйланганмиди?
— Йўқ, аёлларга тоқати йўқ эди. Нима учун қамалганини билсангиз керак. Менга бир ёрилиб,
«туҳматга қолганман» девди. Аёлларга ишонмай қўйганди.
— Отаси оғир ётибди, дейсиз. Тузалиб кетса-чи? Сиздан хафа бўлмайдими?
— Аввал тузалсин-чи? У тузалиши мумкиндир, аммо ўғли тирилмайди-ку? Ё тирилтириш
қўлингиздан келадими?
— Келмайди, айниқса ёқиб юборилган мурдани тирилтира олмаймиз. Жамшидда кимнинг
хусумати бўлиши мумкин?
— Билмайман, мўмин бола эди. Биров билан жанжаллашганини кўрмаганман.
— Қизиқ... Мурда ёқиб юборилган... — Зоҳид «мурданинг буйраги олинган» демоқчи бўлди-ю,
«ҳозир вақти эмас» деган қарорга келиб, ўзини тутди. Иккиланганини билдирмаслик учун
гапини бир маромда давом этди: — Машинага эса тегилмаган. Бу сизга ғалати туюлмаяптими?
Қотил нима учун ҳеч нарсага тегмади экан?
— Бу менга эмас сизга ғалати туюлиши керак. Сиз мендан лимонад нима учун бемаза, деб
сўранг, нима кам солинганини аниқлаб, айтиб берай.
— Балки бу ажабланарли ҳолни ўйлаб кўргандирсиз, дебман. Унда бошқа саволга жавоб
беринг: нима учун мурдани ўликхонадан берухсат олдинглар?
— Ўликни олишга ҳам рухсат керакми? Бордик, сўрадик, беришди, кўмдик. Ўлик «қачон мени
кўмишаркин, қачон рухсат беришаркин», деб махтал бўлиб ётмайди-ку? Мурда қочиб ҳам
кетгани йўқ, аниқ бир жойда ётибди, керак бўлса кавлаб олаверасизлар, шунақа одатларинг
ҳам бор шекилли?
— Бу гапингиз ҳам тўғри. Мана, ўқиб кўриб, имзо чекинг, — деди Зоҳид қоғозни узатиб, — агар
лозим бўлиб қолса яна безовта қиламиз. Хизматчилик, қотилни топмагунимизча тинчий
олмаймиз.
— Қотилни топишга ишонасизми? — деди Чувринди қоғозга имзо чека туриб.
— Юз фоиз ишонаман, — деди Зоҳид қатъий тарзда. Бу гапдан Чувринди мийиғида
кулимсираган бўлса-да, Зоҳиднинг тик қарашига бас келолмай кўзларини олиб қочди.
— Омадингизни берсин, — деб хонадан чиқмоқчи бўлганида Зоҳид тўхтатди:
— Ҳа, айтмоқчи, эксгуматсия лозим бўлса, сизни яна безовта қиламиз.
— Тушунмадим?
— Эксгуматсия... Ўзингиз айтдингиз-ку, мурдани гўрдан кавлаб олиш-да. Отаси ётган бўлса,
яқин кишиси сифатида сиз қатнашишингиз керак.
Чувринди «чақирсангиз қатнашармиз» деб хонадан чиқди.

Ровийлар дерлар: дунёда севинтирувчи бирон нарса йўқки, кетидан хафа қилгувчи бир нарса
келмаса.
Тоғ қишлоғининг этагидаги ғарибгина уйда ғарибгина кун кўрувчи эр-хотиндангина иборат бу
кичик оила бошига тушган ташвишлар ҳеч кимнинг бошига тушмасин. Уларнинг дардларини
баён этмоққа қалам ожиз. Бу дардларни фақат тирноққа зор одамларгина ҳис қила олишар.
Йўқ, бу эр-хотинни Яратган фарзанддан қисмади. Никоҳларидан бир йил ўтар-ўтмас ўғил
кўрдилар. Ғариб кулбалари севинчга тўлди. Сўнг... севинч кетидан ғам кириб келди. Бу ҳол оз
эмас, яна олти карра такрорланди. Болалари дам ёшга етмай, дам энди тили чиқиб ширин
бўлган маҳалда уларни доғда қолдириб кетаверишди. Охир-оқибат ҳомила нишона берган
дамдан бошлаб ҳам умид, ҳам қўрқинч билан кутадиган бўлишди. Тўртинчи фарзандни ерга
қўйгач, ирим қилиб бир-бирларини «Турди» деб чақира бошлашди. Еттинчисида Худо
марҳамат қилди. Бир йил эмас, роппа-роса йигирма йил умр берди. Келин туширдилар. Улар
набира кўрмоқ умидида бахтиёрлик ичра чўмиб яшай бошладилар. Еттинчи ўғилнинг умри ҳам
омонат эканини улар қаердан билишсин! Дунё абадий истиқомат жойи эмас, балки ўткинчи
ўлароқ қолувчи бир кулба эканини ҳамма ҳам вақтида билавермайди. Ёзда ўғил хашак ўримига
кетди-ю, изсиз йўқолди. Ўғилнинг на тириги топилди, на ўлиги. Келин уйларида узоқ яшаб
қолмади. Уйига кетди. Эрининг қайтишига ёки топилишига умид қилмади. Кампир «келиним
сабр қилмагани учун ҳам ўғлим топилмади», деб то сўнгги нафасигача уни айблади. Унинг
назарида келин сабр билан кутса эди, Оллоҳга йиғлаб муножотлар қилса эди, у қайтиб
келарди.
Аввал қишнинг совуқ нафаси сезилди. Сўнг тоғларнинг, унинг этагидаги қишлоқларнинг
айбини беркитмоқчи бўлгандай қор ёға бошлади. Биринчи қор уларнинг фарзандларидай узоқ
турмади. Бир кунда эриб кетди. Иккинчиси эринмай ёғди. Юрганда тўпиққача ботадиган бўлди.
Ҳали олтмишга бормаган, лекин кўриниши камида етмиш ёшли чолларга ўхшаб қолган оила
бошлиғи ўша куни танчани очиб, айвондаги жойини ичкари уйга кўчирди. Келини кетиб
қолганидан бери икки-уч кунда бир қозон осишарди. Бугун танчага чўғ зарур бўлгани сабабли
ўчоққа ўт қаланди.
Эрталаб, хўрозлар ҳали субҳ кирганидан дарак бермай туриб уларнинг қулоғига чақалоқ овози
эшитилгандай туюлди. Иккови ҳам ширин туш кўргандай бўлди. Овоз тинмади. Эр кўзини очиб,
қаддини хиёл кўтарди.
— Турди, эшитяпсанми? — деди. — Чақалоқнинг овозими ё шамол увиллаяптими?
— Шамол шунақа увиллаганми ҳеч қачон? Қаранг-чи, балки мушукдир?
Эр ўрнидан туриб ташқарига чиқди. Дам ўтмай эшикни зарб билан очиб, қўлида кўрпачага
ўралган чақалоқ билан ичкари кирди.
— Турди, тура қол, тезроқ. Биров чақалоқ ташлаб кетибди.
— Вой ўлайин, вой ўлайин, чақалоқни ҳам ташлаб кетадими?
Хотин қора чироқни ёқди. Эр кўрпачага ўралган болани танча устига ётқизди. Биғиллаб
йиғлаётган чақалоқ бирдан жимиб қолди.
— Нима қилдингиз? — деди хотин қўрқиб. Чироқни эрининг қўлига тутқазиб, кўрпачани очди.
Чақалоқ мунчоқ каби кўзларини мўлтиллатиб унга қаради. Хотиннинг назарида жилмайиб
қўйгандай ҳам бўлди.
— Вой ўлайин, кимнинг боласи экан, а? Ўн кунлик ҳам эмасдир?
— Кимникилигини қўявер, бизга ташлаб кетишибдими, демак, Худо шуни ирода қилибди. Қарачи, қизмикин ё ўғилмикин?
— Аввал печкани ёқинг. Мен сизга кеча айтувдим ёқинг, деб. Тутунидан безорман, деб
ўжарлик қилдингиз.
Уй исиди, боланинг йўргаги ечилди — ўғил экан.
— Турди, ҳукуматга билдириб қўйсамми? — деди эр.
— Ҳукуматга билдирсангиз нима, билдирмадингиз нима? Билдириб туриб берворармидингиз.
Худо бизга насиб қилди, дедингиз-ку?
Кун ёришгач, эр ташқарига чиқиб қордаги изга кўзи тушганида юраги бир нарсани сезгандай
жиз этди.
— Бир одамнинг изи қолибди, — деди уйга қайтиб кириб. — Турди, бу бола бегона эмасга
ўхшайди. Юрагим сезяпти, ўзимизнинг набира бўлса керак-ов... Келининг юкли эди, бир марта
хабар олмадинг.
— Унақа деманг, хабар олганман. Бир ой бор девди. Бу эмасдир?
— Мен қудамникига бориб келай.
— Болани сизлар ташлаб келдиларингми, дейсизми?
— Менда ҳам калла бордир. Бунақа демасман...
У уйига бўшашиб қайтди: келини ўн беш кун бурун шаҳарга кетган эмиш...
Болага Маҳмуд деб исм қўйишди. Икки уй наридаги ҳамсояларининг келини эмизиб турди.
Кейинроқ эчки сотиб олишди. Бола уч ойли бўлганида келин шаҳардан қайтганини эшитиб, эр
яна қудасиникига борди. «Қизингиз юкли эди, нима бўлди?» деб сўраб, «бола ўлик туғилибди»,
деган жавобни эшитди. Эшитди-ю, баданига муз югуриб, тахта бўлиб қотиб қолди. Тили гапга
келмади. Оллоҳнинг ҳар нарсага кўникувчи бу содда бандаси «ўлик туғилган бўлса қаерга
кўмдинглар, нима учун бизга хабар қилмадинглар, тирикми, ўликми, боламиздан зурриёд эди,
нима учун шаҳарда туғди, нимадан уялди, бола валади зино эмас эди-ку?..» деган саволларни
бермади. Қудасининг гапини оғир юкдай ортмоқлаб, уйига шумшайиб кириб борди. Бу шум
хабар хотинининг жонини суғуриб олгандай бўлди. Яхши ҳамки, йиғи деган нарса бор, шу йиғи
билан жонини қайтарди. Сўнг қиёмат қойимни бошламоқ қасдида қудасиникига отланди. Эр
остонага туриб олиб, унга йўл бермади. Чақалоққа термулиб ўтириб, тунни бедор ўтказишди.
— Турди, уларнинг гапига ишонма, ёлғон айтишди,— деди эр. — Маҳмуд — боламизнинг
боласи, аслида исмини Ёдгорбек деб қўйсак бўларкан.
— Бир қарашдаёқ кўнглим сезган, бегона эмас, ўзимизнинг набирамиз. Сиз лақмасиз, уларнинг
гапига ишониб ўтирибсиз.
— Ишонмадим, Турди, ҳеч ишонмадим. Маҳмуджоннинг чап курагида доғ бор, эсингдами,
боламизда ҳам бор эди.
— Бурни ҳам худди ўзи.
Бола улғайгани сайин унинг юзларида, қилиқларида, гапларида, овозида... отасига
ўхшашликни топаверишди. Айни чоғда, келинларининг, келин-ку, ёш кўп нарсага ақли
етмайди, қудаларининг бу қилиқларига тушунишмади. «Остонага ташлаб кетмай, «бола эсономон туғилди, энди ўзингиз боқиб олинглар, қизимизни боласи билан эр олиши қийин» десалар
олам гулистон эди-ку?..» деб ўйлаб, ўйларига етишолмади.
Кунлар, ойлар, йиллар ўтаверди. Бола улғаяверди. Ота-онасини сўрайдиган бўлди. Улар
ўғилларининг тирик эканига, қачондир қайтиб келишига ишонишарди. Ҳатто келинларига
инсоф киришига, унинг ҳам қайтишига, боласини бағрига босишига ишонч бор эди. «Даданг
билан аянг узоққа кетишган, яқинда келишади», деб болани алдашар эди. Бир куни эр
«Мардонқул шаҳарда келинингни кўрибди, суюқоёқ бўлиб кетган экан, ресторанда ўз кўзи
билан кўрибди, энди боламга «онанг ўлган», деб қўя қолайлик», деди. Фикр хотинга ҳам
маъқул бўлди, аммо айтишолмади.
Ўн тўрт ёшга қадам қўйган йили куз серёғин келиб, пахтани териб олиш оғирлашгани сабабли
қуйироқ синфларнинг ўқувчиларини ҳам сафарбар қилишди. Ана шунда эр-хотин хашак
ўримига кетиб қайтмаган ёлғиз ўғилларини эслашди. Кўнгилларига безовталик оралади,
сўнгроқ бу безовталик юракдаги ғам тоши билан бостирилди. Аввалига Маҳмуджонни
юбормаймиз, дейишди. «Пахта сиёсати нозик масала, бормаса боланг қамалади», деб
қўрқитишгач, ноилож қолишди. Болани кўз ёши билан кузатишди. Эр ҳам йиғлади, хотин ҳам
йиғлади — болани сўнгги марта кўраётганларини кўнгиллари сезди. Дийдор қиёматга қолди.
Болаларни чўлдаги бир бостирмага жойлаштиришди. Ота-оналари бағридан илк дафъа
узоқлашган болалар совуқда қунишиб, бемаза овқатдан кўнгиллари айниб, тунлари бирбирларининг пинжига кириб, тонг оттиришарди. Тераётган пахталарининг тайини бўлмаса ҳам
бунда яшашга мажбур эдилар. Чунки юқорига борувчи маълумотларда фалон бўлимда қирқ
саккизта норасида бор дейилмайди. Билъакс, «фалон бўлимда қирқ саккиз азамат об-ҳаво
инжиқликларини мардонавор енгиб, фидокорона меҳнат қилмоқда» деб ёзилади. Қор аралаш
ёмғир тиниши билан далага ҳайдалувчи бу «азаматлар» кунига уч-тўрт кило эмас, қоғозда
олтмиш-етмиш кило тераётганларини билмас эдилар. «Еган овқатларингга лойиқ
термаяпсанлар!» деган миннатдан тезроқ қутулиб, уйга тезроқ қайтиш илинжида шу бостирма
остида яшардилар.
Ўн саккизинчи куни Маҳмуд ланж ҳолда турди. Ўнг биқинида оғриқ сезди. Кўнгли айниб, қайт
қилди. Нонуштада иштаҳаси бўлмади. Иситмаси кўтарилди. Синф раҳбарига аҳволини маълум
қилган эди, у: «Далага чиқсанг, тузалиб кетасан, ўғил бола чайир бўлиши керак», деди. У
чайир бўлиш учун яна уч кун шу аҳволда юрди. Биқинидаги оғриқ кучайди. Овқат емаётгани
учун ҳолдан тойди. Тўртинчи куни саҳарда, ҳамма ухлаб ётган маҳалда ўриндан турди-ю, катта
кўча сари юрди. Ёмғир шивалаб турган эди: бирпасда мушук боладай ивиди. Катта, оғир
этигини судраб бирон машина кўриниб олиб кетармикин, деган илинжда юраверди.
Ниҳоят, машина чироғи кўринди. Машинага қўл кўтаргани эсида, чироқ нуридан кўзлари
қамашгани, боши айлангани ҳам эсида, қолгани ёдида йўқ.
Машинадагилар болани кўришган, аммо тўхташ ниятлари йўқ эди. Ҳайдовчи ёнида ўтирган
одам бирдан бақириб юборди:
— Тўхта! Нима бало, туртиб юбордингми?!
— Йўғ-е, — деди ҳайдовчи тормозни босиб, — четда турувди-ку?
— Йиқилди бола.
Улар тушиб, беҳуш ётган Маҳмудни машинага олишди. Йўлни ўзгартириб, касалхона томон
юришди.
Маҳмуднинг жигари шишиб кетган эди. Табиблар аввалига «тузалишига умид йўқ», деган
тўхтамга келишди. Агар уйига яқин ерда бўлганида шундай деб ота-онасини чақириб бериб
юборишарди. Маҳмуднинг бахтига уйлари юз чақиримнинг нари-берисида эди. Бунинг устига у
«пахтадан қочганим учун қамаб қўйишмасин», деб қўрқиб, кимлигини, қаерда яшашини
нотўғри айтган эди.
Синф раҳбари Эҳсонов уйига қочиб кетди, деб хотиржам, буваси, бувиси эса «болам пахтада»
деб ўйлашарди. Шу боис уни қидириш ҳеч кимнинг хаёлига келмас эди.
Бу орада, ҳеч кутилмаганда, бутун ғам-аламларни бирга баҳам кўрган, бир-бирига суяниб
яшаётган эр-хотин олдинма-кейин боқий дунёга рихлат қилдилар. Ажабланарлиси шуки, касал
бўлиб ётмадилар. Аввал Эр кетди. Тунги уйқуси абадий уйқунинг дебочаси эканини билмай
кетди. Кечқурун ётди-ю, тонгда уйғонмади. Эрнинг еттиси куни айтиб йиғлаётган Хотиннинг
нафаси қайтди, беҳуш йиқилди. Бир соатча алаҳсираб ётиб, жони узилди. Ҳирқираб ётган
ҳолида «болам!» деди-ю, тилини тишлади...
Худди ўша куни Маҳмуднинг соғая бошлаганини билиб, табиблар ажабланишди. Даволаётган
табибни табриклашди. «Буни диссертатсия қилиш керак», деб маслаҳат беришди.
Яхшики, мактаб болаларининг бахтига йил ўттиз биринчи декабрда якунланади. Агар йил
декабрда эмас, ўттиз биринчи январда охирласами, улар яна бир ой қор босган далада
шумтираб юрар эдилар. Қўллари, юзлари ёрилган болалар ўттизинчи декабрда уйларига
қайтдилар. Ана шундагина Маҳмуднинг йўқолгани маълум бўлиб, қидир-қидир бошланди.
Синф раҳбари топиб келганида Маҳмуд анча соғайган, оёққа туриб қолган эди. Синф раҳбари
бу бевош болани уришди, сўкди, гина қилди, охири бувиси билан бувасидан ажраб қолганини
маълум қилиб, изига қайтди.
Синф раҳбари ўқувчисининг соғ-саломат эканини билиб, кўнгли тинчиди. Шум хабарни айтиб,
ўз елкасидаги ташвиш тоғини мурғак вужудга, мурғак юракка ағдариб кетди. Аждодларимиз
фалакнинг айланишига қараб, ўн икки мучални белгилаб, ҳар мучалга жониворлар номини
берганлар. Дейдиларки, ким қайси мучалда таваллуд топса феъли ўша жониворга ўхшаб
кетади. Агар шу рост бўлса, яна бир — ўн учинчи мучал жорий этилиб, бефаросатларни шунга
жамламоқ ва бу мучалга эшакнинг номини бермоқ дуруст бўларми эди. Агар шундай қилинса,
синф раҳбари шубҳасиз эшак йилида туғилган бўлар эди.
Шум хабарни эшитганидан сўнг Маҳмуд икки кунгача ўзига келолмай юрди. Учинчи куни
шомдан сўнг оёқлари уни беихтиёр касалхона яқинидаги темир йўл сари бошлади. Буваси ва
бувиси қабрини, қишлоқни, уйни зиёрат қилиш деган тушунча ҳали унда йўқ эди. У фақат бир
нарсани — ёлғиз қолганини ҳис этарди. Ёлғизлик чорасини шаҳардан изламоқчи бўлган эди.
Балки онамни топарман, балки отам ҳам шаҳардадир, деган умид уни касалхонадан етаклаб
чиқди. Унинг назарида шаҳар — маъмурлик қасри эди. Барча меҳрибон, саховатли одамлар,
донолар шаҳарга тўпланган, деб ҳисобларди.
Вагон оғаси «онасини излаб кетаётган» касалхона кийимидаги болага раҳм қилиб, тушириб
юбормади. Аксинча, бўлмасига олиб кириб, чой-нон билан сийлагач, боладаги «ҳамма яхши
одамлар шаҳарда» деган фикр қатъийлашди. Аммо шоҳбекатда унга биров қарамади, эътибор
ҳам бермади. Нима қилишни, қаерга боришни билмай, кун бўйи шу бино ичида санқиб юрди.
Бир-икки ташқарига чиқди, касалхонанинг юпун кийимида совқотиб, тез изига қайтди. Қорни
очди. Касалхонада қоғозга ўраб олган икки бурда нонни еди. Қоронғи тушганида силласи
қуриб, ўриндиққа чўзилди.
Ҳайдар (унда «Кесакполвон» «унвони»га мушарраф бўлмаган эди) ўша кеч «ов»да эди.
Касалхона кийимида ғужанак бўлиб ётган болага аввал эътибор бермади. Ўлжа қидириб бир оз
айлангач, болани туртиб уйғотаётган милитсионерга кўзи тушди. Болани бу ерга дайдиб келиб
қолганини дарров сезиб, уни қутқармоқчи бўлди. Тез-тез юриб яқинлашди-да, қаддини
кўтараётган Маҳмудни елкасидан қучди.
— Калла пишдими, братишка, — деди худди яқин одамини суйгандек, сўнг милитсионерга
қаради: — Бу менинг укам, тоби йўқ, шаҳардаги дўхтирга кўрсатгани олиб келганман.
Милитсионер Ҳайдарни танирди, шу боис унинг гапига «ишониб» нари кетди.
Ҳайдар боланинг юзига қараб, кейин пешонасига кафтини босди.
— Иситма бор-ку, қаёқдан қочиб келяпсан, чувринди ука, — деди.
Маҳмуд айтди.
— Юр, дўхтирга олиб бораман, — деди Ҳайдар.
«Шаҳарда яхши одамлар кўп», деб ўйлади Маҳмуд.
Ҳайдарнинг ёши катта бўлгани билан новча, хипчиндай қилтириқ Маҳмуд билан бўйи қарийб
баравар эди. Маҳмуд боши айланиб юролмагани учун уни опичиб олди. Узун болани опичиб
юриш ташқаридан қараган одамга кулгили туюлар эди.
Шу-шу уларнинг тақдирлари боғланди. Аввал Асадбекникида яшади, сўнг, Асадбек уйлангач,
Ҳайдар билан бирга турди. Асадбек қимордан кўра ўғирлик дуруст, деб ҳисоблагани учун
Ҳайдар билан ишлади. Асадбек уни қиморга яқин йўлатмади.
Ишлар юришиб, бел бақувватлашгач, уй-жой қилди, уйланди. Онасини ҳам топди...
Аниқроғи, сўраб-суриштириб, Ҳайдар топди. Бир куни Асадбекка:
— Онасини топдим, аммо шалағи чиқиб кетибди, — деди.
— Кўрсатиб қўй, умидвор бўлиб юрмасин, — деди Асадбек.
— Кўнглини чўктириб нима қиламиз?
— Кўрсин, ҳаётнинг қанақалигини билсин.
Ҳайдар Асадбек амрини бажарди. Маҳмуд онасини шармандали ҳолда кўрди. Аввалига
ишонмади. Ҳайдарнинг далиллари ҳам кор килмади. Туғилиб ўсган қишлоғига бориб
келганидан сўнггина ишонди.
Ишонди-ю, яна бир ўлиб тирилди. Касалхонада бир ўлиб тирилган эди, бу сафар ўлди-ю,
бошқа одам бўлиб тирилди. Дунё кўзларига жирканч ҳолда, сассиқ балчиқ ҳолида кўриниб,
ҳамма нарсадан нафратлана бошлади. Ҳатто яқинлари бўлиб қолган Ҳайдар билан Асадбекдан
ҳам нафратланди. Онасини бу ҳолда кўрсатгани учун Ҳайдарга нисбатан бўлган нафрати то
ҳануз сўнмаган, бу нафрат вужудининг аллақаерида уйғонмоқ учун худди буйракдаги тошдай
фурсат пойлаб ётарди.
Прокуратура маҳкамасидан чиққан Чувриндининг кўнгли хира эди. У пахтадан қочган кезлари
ҳаётида илк марта қамалиб қолишдан қўрққан эди. Синф раҳбарининг қамоқдаги даҳшатлар
хусусида гапирганлари ҳамон эсида. У дамда бу гапларнинг аксари лоф эканини болалар
билишмас эди. Ўқитувчига ишонишарди, кўрқишарди. Биринчи марта Ҳайдарга қўшилиб
ўғирлик қилганида яна қўрқди. Беш-ўн кун эшик тиқ этса ҳам милитсионер кириб келаётгандай
чўчиб тушаверди. Кейинчалик бу қўрқув анча чекинди, аммо уни бутунлай тарк этмади. Уни
ҳамиша ақл билан иш кўришга мажбур этувчи ҳис ҳам ана шу қўрқув эди.
Ровийлар дерларки, бу алдоқчи ҳаёт киши билмасдан еб-ичиб қўядиган заҳарга ўхшар. Киши
заҳар борлигидан бехабар ҳолда уни иштаҳа билан ер ва билмаски, унда ўз ўлими яшириндир.
Чувринди еяётгани аста-секин таъсир этувчи заҳар эканини аниқ билмаса-да, бахтиёрлик ичра
яшай туриб бахтсизликка учрамоқдан қўрқмоқ лозимлигини сезиб турарди. Омаднинг фоҳиша
хотин каби эканлиги, бугун сенга кулиб турса, эртага бошқага илжайиб қаражаги ҳам унга аён
эди.
Бугунги ташриф унинг учун айтарли жиддий аҳамият касб этмаса-да, кўнглини хира қилди.
Бунақа маҳкамаларга ҳатто шунчаки саломлашиб чиқиш учун ҳам киргиси йўқ эди. Зоҳиднинг
чақирув қоғозини йиртиб ташлаб, бу идорадаги танишларига сим қоқиб қўйиши ҳам мумкин
эди. Аввало иш чувалашмасин, деди. Ўжар, ҳақиқатпараст деб таърифланаётган Зоҳидда
шубҳа уйғотишни истамади. Қолаверса, руҳидаги нафсни ўлдира олган терговчини яқиндан
бир кўриш иштиёқи туғилди.
Асадбек ҳеч ёлғиз юрмасди. Бу табиий ҳол. Катта одамнинг ташвиши ҳам катта бўлади,
атрофидаги хавфи ҳам. Кесакполвон атрофидагиларга қадрини намойиш этиш учун,
оғайнисига тақлид қилиб, у ҳам доимо бир-икки йигит билан бирга бўларди. Бу гуруҳда фақат
Чувриндигина ёлғиз юрарди. У бировга тақлид қилишни хушламас эди, қолаверса, гавдасига,
кучига ишонарди.
Шаҳар марказидаги уч қаватли бино ертўласига жойлашган қароргоҳига кетатуриб
машинасини кўп қаватли иморатлар орқасида қолиб кетган маҳалла сари бурди. Маҳаллага
урушдан илгари асос солингани учун иморатлари унчалик ҳашаматли эмасди. У машинасини
сувоқлари кўчиб туша бошлаган уй қаршисида тўхтатди. Бу уй бир вақтлар Асадбекларнинг
макони эди. Уй эгаси бир кечада уйни ҳам, хотинни ҳам Асадбекка бой бериб, аламига чидай
олмасдан ўзини осиб қўйган эди. Асадбек у билан қалин дўст бўлмаса-да, ўзаро яқинликлари
бор эди. Шу сабабли унинг ўлимидан ҳам изтироб чекди, ҳам жаҳли чиқди.
— Эринг аҳмоқ экан, — деди маъракалари ўтганидан сўнг. — Уй ҳам, хотин ҳам топиладиган
нарса, жон топилмайди. Кеча ютқизган бўлса, бугун ютарди. Мен унга уйни бўшат, хотинингни
бер, деб қисталанг қилмовдим. Ҳозир ҳам бундай демайман. Уй ўзингга буюрсин. Хоҳласанг
эрга тег. Фақат эрингни қиморга яқинлаштирма.
Аёл нима учундир эрга тегмади, Асадбеклар даврасидан узоқлашишни истамади. Дам-бадам шу
уйда қиморбозлар йиғиладиган бўлишди. Хотин уларнинг хизматини ўрнига қўйиб юраверди.
Умри шу зайлда ўтиб, олтмишни қоралаганда ёлғизлигини ҳис қила бошлади. Бу орада
Чувриндининг онаси ҳам чиройини, ёшлигини бой бера борди. Бозори чаққон хонимнинг
ишлари орқага кета бошлади. Майхўрлик уни одам кепатасидан чиқариб ташлади. Ҳали у ерда,
ҳали бу ерда хор ҳолида ётиб юрганида Чувринди уни шу уйга олиб келди. Уй бекасидан «кўзқулоқ бўлиб туринг» деб илтимос қилди. Чувринди уни она сифатида қадрламаса ҳам, одам
сифатида раҳми келарди. Кўча-кўйда ўлиб-нетиб қолмасин, деб хавотирланарди.
У ҳовлига кириши билан айвон пойдеворига суянганича бошини осилтириб ухлаб ўтирган
онасини кўрди. У ахлатхонада ағанаб ётганми кўйлагига қараб бўлмайди, сочлари тўзиб
кетган... Сўлаги оқиб ўтирган онасини кўриб, ижирғанди. Шу хотин энди эллик ёшдан ошди,
деса биров ишонмас эди. Айвонда уй бекаси кўриниб, саломлашгач, изоҳ берди:
— Икки кун кўринмай кетди. Тиланчилик қилиб пул топганми, билмайман.
Чувринди ёнидан пул чиқариб, унга узатди:
— Қанча ичса, шу ерда ичсин, кўчага чиқарманг.
— Шериклари билан ичмаса кўнгли жойига тушмайди-да. Анави куни учтасини бошлаб
келибди. Хафа бўлманг-у, киритмадим. Қўни-қўшнилардан уяламан-да.
— Тўғри қилибсиз, — Чувринди шундай деб, онасига яна бир қараб олди. — Телефон қиламан,
ҳали олиб кетишади.
— Қаёққа?
— Диспансерга.
— Даволаб бўлармикин буни?
— Даволаб бўлмаса ҳам ўша ерда ётсин.
Чувринди шундай деб чиқиб кетди.
Уч қаватли бино ертўласида уни Бўтқа одатдагидек жилмайган ҳолда кутиб олиб, «шу
ердалар» дегандай им қоқиб қўйди.
Кесакполвон билан гаплашиб ўтирган Асадбек ўтирган ерида қўл узатиб, кўришди.
— Зайнаб тузукми? — деб сўради Чувринди, унинг қаршисидаги ўриндиққа ўтириб.
— Янганг ёнида қолган. Телефон қилсам тузук, деяпти. Дўхтирга яхшилаб тайинладингми?
— Ўзимизнинг одам. Тузалгунича ёнидан жилмайди.
— Прокурор нимага чақирибди?
— У-буни суриштирди... Жамшид масаласида.
— Кавлаяптими?
— Ҳа, энди бир уриниб кўради-да.
— Ҳайдар, кавказликларингни рўпара қилмоқчи эдинг-ку?
— Улар тайёр, прокурор озгина кавлаштирсин, бирдан рўпара қилсак, хитлашади. Кеча
шўпирни изига тушишди. Шўпир бугун Учариқдан келса, таппа босишади. У оғзидан гуллайди.
Ҳаммасини пишитиб қўйганман. Ош тайёр, ўзи сузиб олади.
— Каллангни ишлат, ош тагига олмасин.
Кесакполвон «бир-икки марта тагига олдирганмидим?» демоқчи бўлди-ю, Асадбекнинг
кайфияти ёмон эканини эслаб, индамай қўя қолди.
— Бек ака, заводдаги йигитлар хунук хабар етказишди, — деди Чувринди.
— Яна нима бўлибди?
— Шариф қуруғидан тортаётган1 эмиш.
Бу гапни эшитиб, Асадбек Кесакполвонга қаради.
— Нимага менга қараяпсан, мен ўргатибманми?
— Йигитларнинг гапига қараганда, сиз қўйган жонон билан тортаркан, — деди Чувринди.
— Бўлмаган гап! У чекмайди. Нинадан олиши тўғри, лекин қуруғидан тортмайди.
— Маҳмуд, жонон буники бўлса ҳам сенга бир иш бор: агар ўша ўргатган бўлса, чотини йириб,
оёғидан дарахтга осиб қўй. Шарифни дўхтирга рўпара қил, тузатсин.
— Бормайман, деса-чи?
— Боргиси келмаса, ўласи қилиб калтакла. Қон чиқмайдиган жойига ур. Калтакдан қўрқади у
хунаса.
— Қиличнинг ўзи дуруст эди, буни бекорга талтайтирдинг. Фойдаси тегадиган олим, деб
елкангга чиқариб олдинг. Ана энди ўзи бошингга ўтириб олиб кўллатиб ётибди.
— Ўчир, ақлинг етмаган ишларга аралашма. У бугун бўлмаса, эртага керак бўлади бизга.
Маҳмуд, дўхтирдан сўра, неча кунда тузатаркин, шунга қараб, Португалияга боришини ҳал қил.
Азалдан шу: Асадбек бир ишни амалга оширмоқчи бўлганида Кесакполвон тушунибми,
тушунмайми, фикр билдирса, «ақлинг етмаган ишга аралашма», деб шарт кесади. Бошқа
одамга бу ҳақоратдай ёки камситишдай туюлиши мумкин. Кесакполвон эса бунақа жеркишу,
сўкишу, лаънатлашларга кўникиб кетган. Оғайнисининг сўккани сўк оши, ургани ун оши, дейиш
ноўрин, чунки Асадбек унга ҳеч қачон қўл кўтармаган. Чувриндини ёшликдаги хатолари учун
бир-икки урган, аммо Кесакполвонни чертиб ҳам қўймаган.
Асадбекнинг ҳозирги жеркиб бақириши саҳродаги қумга сингган томчидай бетаъсир бўлди —
орага ноқулайлик чўкмади.
— Жамшиднинг ўрнига кимни берасан? — деди Асадбек Кесакполвондан.
— Чақирайми, шу ерда, — Кесакполвон шундай деб ўрнидан турди. Эшикка яқинлашиб, қия
очди-да, Бўтқага имлади.
Хонага қорувли, мушаклари ўйнаб турган, қалин қошлари туташ бир йигит кирди. Сақич
чайнаб турган бу йигитнинг турқи Асадбекка ёқмади.
— Кавш қайтарма, бу ер сенга молхона эмас! — деди жеркиб.
Йигит сақич чайнашини тўхтатиб, кўзини лўқ қилганича тураверди.
— Ташқаридаги аканг билан солишсанг эплайсанми? — деб сўради Чувринди Бўтқага ишора
қилиб.
— Менга чўт эмас.
— Шунақасидан иккита бўлса-чи?
— Эплаштираман.
— Нимага ишониб айтяпсан бу гапларни?
— Ўзимга ишонаман.
— Ҳозир чиқиб ўшани мажақлаб ташла, десам бажарасанми? — деб сўради Асадбек.
— Мажақла десангиз, мажақлайман, — деди йигит ўйлаб ҳам ўтирмай.
Жамшид билан дастлабки учрашувда ҳам шундай савол беришганди. У саволга сукут билан
жавоб қилган эди.
— Ўлдир, десам-чи?
— Ўлдириш керак бўлса, ўлади.
— Кейин-чи?
— Кейин... сиз нима десангиз шу.
Асадбек ўрнидан турди. Йигит без бўлиб қотиб тураверди. Асадбек худди ташқарига
чиқмоқчидай эшик томон юрди. Аммо йигитнинг ёнидан ўтаётганида кескин бурилди-да, унинг
жағига мушт туширди. Зарбани кутмаган йигит чайқалиб кетди. Нима воқеа юз берганини
тушуниб етмасидан қорнидан тепки еб букчайди, букчайди-ю, гарданидан мушт еб йиқилди.
— Бир қоп гўшт-ку, бунинг, — деди Асадбек жойига ўтириб. Шу дамда яна Жамшидни эслади.
Жамшид ҳам шундай синалган, аммо зийраклик қилиб муштга чап берган эди.
— Мен сени эркак деб юрсам, ҳеббим экансан-ку, — деди Кесакполвон йигитга. — Яна
Бўтқадан иккитасини ёпиштираман, деб кериласан-а?! Бўтқа сендақадан ўнтасини сихга териб
қўяди. Нафас олиб, чиқаришга улгурмай қоласан. Тур ўрнингдан, туққан хотинга ўхшаб
ялпаймай, тур!
— Бек акамга қўл кўтаролмайман-ку, — деди йигит ўзини оқламоқчи бўлиб.
— Қўл кўтариб ҳам кўр-чи! — деди Кесакполвон.— Мен сенга қўл кўтар, демадим, ҳеч бўлмаса
ўзингни ҳимоя қилмайсанми?
— Айтмагандингиз-ку?
— Ўзингни ҳимоя қилишингни ҳам биров айтиб туриши керакми? — деди Чувринди.
— Бор, ишингни қилавер.
Йигит чиқиши билан Асадбек Кесакполвонга савол назари билан қаради.
— Зўри шу эди. Ҳали ёш, ўрганиб кетади. Билиб турибман, сен Жамшидга ўхшаганини
хоҳлаяпсан. Йигитлар орасида унақаси йўқ бошқа.
— Жамшидни гапирма! — деб бақирди Асадбек.
Жамшидни кўмиб келишганидан бери, айниқса қизи Зайнаб ўзини осиб қўйганидан бери
Асадбек юрса ҳам, турса ҳам содиқ йигитини ўйларди. Кўзини юмди дегунича, жингалак сочли
Жамшид кўринаверарди. Бу ҳолни у ўткинчи деб ўйларди. Кейинги кунлар ичи Жамшидни
ўлимга ҳукм қилганидан ўкина бошлаган ҳам эди. Бошқа одам томонидан бу исмнинг тилга
олиниши юрагини жизиллатиб куйдириб турган чўғ устига сепилган мой каби эди.
— Менинг олдимда уни эслай кўрма!
Аёнлар унинг руҳидаги ўзгаришдан бехабар, ҳали ҳам ғазабдан тушмабди, деб ўйлашди. Шу
пайт эшик очилди-да, Бўтқа Чувриндини имлаб, «телефонга» деб қўйди.
— Ким экан, шу хонага улавермайсанми?
Бўтқа сирли равишда бош чайқаб қўйгач, Чувринди ажабланиб, ўрнидан турди. Остона
ҳатлаши билан Бўтқа секин шипшиди;
— Дўхтир чақиряпти. Бек акамдан яширадиган гапи бор, шекилли?
Чувриндининг назарида табибнинг овози титраётгандай бўлди, шу сабабли хавотирланиб:
— Зайнаб соғми? — деб сўради.
— Зайнаб-ку соғ... — деди табиб мужмал оҳангда.— Боласи тушди. Шуни Бек акамга ўзингиз
ётиғи билан айтасизми?
— Янгам қаердалар?
— Қизларининг ёнида йиғлаб ўтирибдилар. Энг муҳими, Зайнаб омон қолди. Хавотир
олманглар, ўн-ўн беш кунда оёққа туриб кетади. Кейсерово қиламизми, деб чўчиб турувдик, бу
ёғини Худонинг ўзи енгиллаштирди.
Чувринди «хайр» деб гўшакни жойига қўйгач, бир оз ўйланиб турди. Табиб ўзининг
зиммасидаги оғир вазифани унинг елкасига ағдарган эди. У хонага қайтганида Асадбек ҳам,
Кесакполвон ҳам жим ўтирган эди.
— Нима гап? — деди Асадбек Чувриндининг бўшашиброқ турганини сезиб.
— Касалхонада экан... Зайнабнинг соғлиғи яхши. Фақат... боласи тушибди.
— Нега тушади? — деди Кесакполвон. — Нега яхшироқ қарамадиларинг, демадингми?
Чувринди «нима деяпсиз, эсингиз жойидами?» дегандай им қоқди. Асадбек Кесакполвонга
«жим бўл» деб қўйди-да, хаёлини бир ерга жамлаш учун бармоқларига тикилди.
Қизининг юкли эканини билганидан бери дам-бадам туғилажак набирасини кўз олдига
келтирмоқчи бўларди. Шириндан-ширин чақалоқ тушларига кирарди. «Тушимда яна чақалоқ
кўрдим», деб суюнганида хотини Манзура лабини тишлаб бош чайқаб қўяр- ди-ю, таъбирини
айтмасди. Таъбири... демак, шу экан-да? Асадбек ўрнидан туриб, эшик томон юрди. Бир-икки
одим босгач тўхтаб, Чувриндига қаради.
— Элчинга хабар бер. Шов-шув қилмаларинг. Одамларнинг билмагани маъқул.
Кесакполвон кузатаман, деган мақсадда ўрнидан турган эди, Асадбек «ўтиравер, эргашма»,
деди. Кесакполвон остонага қадар кузатиб бориб «ёлғиз қолдирманглар», деб Бўтқага имлагач,
жойига қайтди.
— Бугун жа жириллаб қолдингми? Прокурор билмасдан думингни босиб олдими? — деди
Кесакполвон ўриндиққа ястаниб ўтириб.
— Бир ниманинг ҳидини олганга ўхшайди, — деди Чувринди унинг қаршисидан жой олиб. —
Очиқ айтмади-ю, аммо сездириб қўйди. Ўлик чўлоқмиди?
— Нима?
— Бир оёғи калтамиди?
— Мен қаёқдан биламан, юрғизиб кўриб олибманми? Битта ўлик топиш керак дединг, топиб
келдим. Энди менинг бошимни оғритма.
— Ўхшамаганидан топилибди-да. Бек акам-ку, ишондилар. Прокурор дарров ишонадиганмас.
— Ҳей, акоси, эгасиз ўликлар тахланиб турган жой борми? Ё Ҳайдар аканг жингалак соч ўлик
туғиб бериши керакмиди?! Айтавер, сен айтсанг, ўлик туғиб бермаган — номард!
— Жаҳлингиз чиқмасин, шошилинчда бўлган иш... Чорасини ўйлашимиз керак.
— Сен бола, бир хил пайтларда жа ўзингдан кетяпсан.
— Ҳайдар ака, сиз шу гапни кўп айтасиз, мен ҳам бир хил жавоб бераман: менинг мақсадим
бир — ҳаммамиз бехавотир яшайлик. Биз қилкўприкда юрадиган одамлармиз. Буларнинг қачон
оёғи тойиб кетаркин, қачон йиқиларкин, деб умид билан тикилиб турган кўзлар мингта. Ўзимиз
эҳтиёт бўлмасак, биров бизни эҳтиёт қиладими, бизга бировнинг жони ачийдими?
— Бу ишинг яхши, гап йўқ! Лекин оширворма, бола. Қил кўприкда юрсак ҳам қўлимиз узун,
пастда йиқилишимизни кутаётганлар кўп бўлса, тепада қўлимиздан ушлаб қоладиганлар ҳам
бор. Шуни унутма, бўлар-бўлмас гапларни Бекка айтаверма.
— Бек акамга нима дебман?
— Бугунги гапинг шарт эмас эди. Шариф масаласини ўзимиз ими-жимида тўғриласак ҳам
бўларди. Орага жононни қўшиб, мени айбдор қилиб қўйдинг.
— Ими-жимида иш қилишга ҳаққимиз йўқ. Бек акам ҳамма нарсадан хабардор бўлишлари
керак. Ўнг қўлнинг ишини чап қўл билмаса чатоғи чиқади.
— Сенга ақл ўргатган мен аҳмоқ, — деди Кесакполвон жилмайишга ҳаракат қилиб. — Эҳтиёт
бўл, бола, жағингни эзиб қўймайин. Илдизимга болта ураман, деб уриниб юрма.
Кесакполвон бу гапни ҳазил оҳангида айтаётган бўлса ҳам Чувринди ҳазил таги зил эканини
фаҳмлади. Аммо сир бой бермаслик учун жилмайиб қўйиб жавоб берди:
— Ҳаммамизнинг илдизимиз бир. Яшамоқ ҳам бирга, ўлмоқ ҳам бирга.
Асадбек қизи ётган хонага кирмади. Тўғри, одатда ичкарига эркак зоти қўйилмасди, лекин
Асадбек ўтмоқни ихтиёр этса, истисно тариқасида бу қоида бузилуви мумкин эди. У қоидани
бузгиси келмади, демоқлик лофга яқин гап бўлар. Асадбек қизи олдида ўзини айбдор ҳис
қилар, ана шу ҳис Зайнабга рўпара бўлишига йўл қўймас эди. У қизининг мунгли кўзларига
ботиниб қарай олмасди. Фарзандга илашган бир мисқол бахтсизлик отага юз ботмон
миқдорида оғир бахтсизлик юки бўлиб эзажагини қизи йўқолиб, топилганидан сўнг ҳис этди.
Табиббошининг хонасида ўтирганида даволовчи табиб тиб илмига хос тилда хасталик
сабабларини баён қилди. Унинг гаплари Асадбекнинг қулоғига кирмади. У қовоқларини уюб,
бир нуқтага тикилганича ўтирди. Табиб гапини тугатиб, жим бўлгач, унга қаради-да:
— Янгангни чақир, — деди.
Эллик учинчи йилда укаси Самандарнинг ҳеч кутилмаганда шамоллаб, ўлиб қолиши юрагига
битмас жароҳат солган эди. Бу жароҳат йиллар ўтиб ҳам тузалмади. Билъакс, яраланган
жангчи баданида қолиб кетган темир парчасидай дам-бадам қўзғолиб азоб бериб турди.
Бадандаги темир парчасини жарроҳ олиб ташлаши мумкин, аммо яраланган руҳга даво йўқ...
Биринчи фарзанди туғилганида бахтиёрлик денгизи узра сузди. Бироқ, бу денгизнинг
пўртаналари ҳам бор эди. Бола йўталса ёки иситмаласа Асадбек шайтонлаб қолай дерди. Бола
тузалмагунича минг хаёлга борарди. Танчанинг бир четида ётган укаси кўз олдига
келаверарди. Самандарнинг иситма оташида ёниб айтган сўзлари қулоғи остида
жаранглайверарди: «...самалўт, қанотийни пастлаб ўт...»
Дунё юзини кўрмай ўтган набираси яна жароҳатини янгилади...
Манзура остона ҳатлади-ю, қаддини букиб ўтирган эрига яқинлаша олмай, тўхтади. Назарида
эри «Ҳе, ношуд!» деб сўкиб қоладигандай эди. Асадбек хотинига қаради, унга раҳми келди.
Манзурага яхши гап айтгиси, кўнглини кўтаргиси келди. Лекин гап тополмади. Рўпарасидаги
бўш стулни кўрсатиб, «ўтир» деди. Иккови анчагача жим ўтиришди.
— Бир ойдан кейин ўғилларинг келишади. Икковини баравар уйлаб қўямиз, — деди Асадбек
жимликни бузиб. Кўпдан бери хаёлини банд этиб келаётган бу фикрни айнан шу дамда, уйда
эмас, айнан шу ерда айтишига сабаб, хотинининг зимистон кўнглига умид чироғини ёқиш эди.
— Худо ўша кунга етқазсин, — деди Манзура титроқ овозда.
«Ҳозир яна бир нарса десам йиғлаб юборади», деб ўйлади Асадбек.
— Сен пиқиллама, ҳали ёш, истаганича бола кўраверади.
— Айтганингиз келсин, илойим... дадаси... болани олиб кўмиш керак. Бу ердагилар ташлаб
юборишади.
— Ҳа, ҳа, албатта, — Асадбек шундай деб, телефон гўшагини кўтариб, лозим рақамни терди.
Уч қаватли уй ертўласидаги телефончи қизлар унинг овозини таниб, дарров, хос хонани
уладилар. Гўшакни Чувринди кўтарди.
— Маҳмуд, — деди Асадбек, — Ҳайдар аканг бу ерга етиб келсин. Сен ўзинг Элчиннинг уйига
бориб тур, қабристонга одам юбор. Болани кўмиш керак.
Шундай деди-ю, гўшакни жойига қўйди — ортиқча гап-сўзга ҳожат йўқ эди. Табиббоши дарсга
кеч қолган боладай эшикни аста очиб, қаради.
— Кираверинг, — деди Асадбек унга марҳамат қилиб. — Айтинг, болани тайёрлаб қўйишсин...
— Олиб кетасизларми? — деди табиббоши ажабланиб. — Одатда кўпчилик...
— Мен кўпчилик эмасман...
Ҳайдар етиб келиши билан Элчиннинг уйига жўнашди.
...Асадбек қабристонларда кўп марта бўлган. Аммо бу сафар ўзи ҳам англамаган ғалати бир
кайфиятда кириб, ғалати бир кайфиятда чиқди. Илгари у баҳайбат қабртошларга эътибор
бермас эди. Бугун не учундир бу тошлар ғашига тегди. Гарчи ер остида, индамаслар оламида
ётганлар бир хил либосда, бир хил кўринишда бўлсаларда, уларнинг тепалари турли ҳолда
безалган: бир қабр шунчаки сомон сувоқ қилиб қўйилган, бошқаси устида оқ мармар, қора
мармар... ҳатто ҳайкаллар... Бўй баравар бир ҳайкал қўлини кўксига қўйиб турибди. Шом
қоронғусида ўтган одам қўрқиб кетиши ҳеч гапмас — худди майит ер остидан чиқиб «Хуш
келибсиз, қани, ичкарига марҳамат», деб тургандай...
Баҳайбат қабртош ёнида боланинг қабри бир уюмгина тупроқ бўлди. Худди болалар
ҳаммомпиш ўйнашга тўплаган тупроқдайин...
Қуёш ботаётган маҳалда Манзура касалхонага — қизи ёнига, Асадбек ҳувиллаб ётган уйига
қайтди. Унинг кўнгли ёлғизликни истаётган эди. Танҳо қолиб, танҳолик исканжасида эзила
бошлади. Уйга кирди, ҳовлига чиқди. Худди йўқотган бир нарсасини қидираётгандай ивирсиди.
Кесакполвонни чақиртирмоқчи бўлганида, дарвозахонада таниш овоз эшитилди — Жалил! У
одати бўйича, биров эшитса-ешитмаса дарвозахонадаёқ гапини бошлаб юборган эди.
— Сен ҳам одамга ўхшаб уйингда ўтирар экансан-ку, а? — деди у Асадбек билан саломлашгач.
— Дайдиб юрганимни кўрганмидинг? — деди Асадбек, уни айвонга бошлаб.
Жалил икки киши бемалол сиғадиган юмшоқ ўриндиққа ўтириб, чордана қуриб олди-да,
фотиҳа қилди. Сўнг «ширин сўзлик» билан ҳол сўради:
— Ҳа, тинчликми, қовоғингдан қор ёғиб турибди?
— Қовоғим жойида, қор ёғаётгани йўқ.
— Бекор айтибсан. Мен девор бўлмаса кўчани кўрадиган одамман. Манзуранг қани?
— Касалхонада.
— Ана, биламан-да! Зайнаб тузукми?
Асадбек «Зайнабнинг тоби йўқлигини қаёқдан билдинг?» дегандай унга ажабланиб қаради.
— Менга бунақа қарама. Ҳовлига ўтувдим. Эшитдим. Зайнаб ўзини осиб қўйганмиш. Шу ростми
ўзи?
— Рост...
— Нима гап ўтувди?
— Ҳеч гап.
— Бекордан-бекор одам ўзини осарканми? Каллангни ишлатиб кўрмадингми?
— Сасима. Ишинг бўлмасин.
— Ишим-ку, бўлмайди, оғайничалиш. Сенга ачинаман-да. Ҳар ҳолда қиз ўртоғимсан. Жаҳлинг
чиқса ҳам рост гапни айтайми?
— Айт.
— Пули кўпнинг ақли камроқ бўларкан. Худо сенга бойлик бердими — берди. Обрў берди,
хуллас, нимаики хоҳласанг ҳаммасини берди. Эвазига биттагина иш буюрди, шуни қилмайсан,
а?
— Нима иш?
— Намоз ўқиш-да! Ўқисанг ўлиб қоласанми?
— Вақт-соати келар.
— Масжид қурдирганинг нимаси-ю, ўзинг намоз ўқимаганинг нимаси?
— Ишинг бўлмасин, дедим.
— Хўп, ишим бўлмаса бўлмай қўя қолсин. Ҳозир жаҳлинг чиқиб турибди, гап ёқмайди сенга.
Лекин билиб қўй: мендақа оғайнини бошқа топа олмайсан.
— Ким ўзини мақтарди?
— Хўп, мен аҳмоқман. Лекин билиб қўй: ўша аҳмоқ ошнанг сенинг фақат бугунингни эмас,
охиратингни ҳам ўйлаб гапиряпти бу гапларни. У дунёда мен жаннатда юрсаму сен дўзахда
юрсанг, менга алам қилади.
Бу гапни эшитиб Асадбек кулимсиради.
— Нимага ишшайяпсан? — деди Жалил аччиқланиб.
— Ўзинг намозни қачон бошладинг?
— Ярим йилдан ошди.
— Жаннатга кириш учун ярим йил намоз ўқиш етарли эканми? Сенга ҳозирнинг ўзида
«жаннатга кирасан» деган патта бериб қўйишдими?
— Сен бола мени масхара қилма. Мен ярим йил намоз ўқиб, эрта-индин ўлиб берадиган аҳмоқ
эмасман. Худо хоҳласа, юзга кириш ниятим бор. Ҳассага суяниб, мункиллаб юрганингда бир
кулайин...
— Ўзинг мункаймайсанми?
— Йўқ, менинг суягим меҳнатда қотган. Маишатни зўр қилган одам тез мункаяди. Кам еб, сабр
қилиб юрган одам қариганида ҳам бақувват бўларкан.
— Қаригунча йўғон ингичкалашиб, ингичка узиларкан...
Бир оз асабий ҳолда бошланган суҳбат шу зайлда юмшаб қоронғи тунга қадар чўзилди. Жалил
Зайнабни ҳам, бўлиб ўтган нохуш воқеаларни ҳам бошқа эсламади. Ўзининг содда гаплари
билан ошнасининг кўнглини овлаб ўтирди. Уйига кетишга ҳаракат ҳам қилмади. Асадбек
ичкаридан кўрпачалар олиб чиқиб, ҳовлидаги сўрига ўрин солди. Яна аллақанча вақтгача
суҳбатлашиб ётдилар. Жалил «ерталаб ишга бораман» деб кўрпага бурканганида тун яримлаб
қолган эди.
«Чиндан ҳам бунақа ошнани топа олмайман», деб ўйлади Асадбек.
Асадбек шу пайтгача ҳовлидаги сўрида ётмаган эди. Шунинг учун ҳам болохонадаги йигитлар
бу тунни янада сергак ҳолда ўтказдилар.

Аеропортга кираверишда йиғлаб турган аёл Зелихонга танишдай туюлди. Бу гўштдор аёл
туркларни олиб кетган автобус карвони изига кўз тикканича йиғларди. Ичкаридан узун бўйли,
қорин қўйган, башанг кийинган Селим чиқиб келгач, ўн беш кун илгари эрини жон-жаҳди
билан ҳимоя қилган бу хотинни таниди.
— Нима қилиб турибсан, кир ичкарига! — деб жеркиди Селим.
— Бувимларни кўрдим,— деди аёл йиғидан тўхтамай.
— Кўрган бўлсанг, яхши, тирик экан. Кейинроқ топамиз. Осмонга чиқиб йўқ бўлиб кетишмайди,
ўлмай қолганига қувонсанг-чи! — Шундай деб ўзига яқинлашаётган Зелихонга кўзи тушди-ю,
ранги оқариб кетди: — Зели оға?
— Кўринишинг бинойи...— деди Зелихон унга бошдан-оёқ разм солиб.— Уйинг ёнмаганга
ўхшайди, а? Бўри билан шундай шартлашганмидинг?
Аёл эрининг қўлидан ушлади.
— Юринг, бу ерда турмайлик.
— Сен ичкарига киравер, қўрқма, эрингни еб қўймайман. Буни ит еса, ит ҳам ҳаром ўлади.
— Агар яна тегсангиз дод соламан, милиса чақираман,— деди аёл.
— Милисанинг эрингни ҳимоя қилишдан бошқа ташвиши йўқми? Бор, деяпман, эркакларнинг
гапига сен аралашма. Ҳозир буни чертишдан ҳам ҳазар қиламан. Буни уриш билан иш
битмайди, буни биратўла отиш керак!
Бу гапдан кейин аёлнинг эсхонаси чиқиб, эрига қалқон бўлмоқчи эди, Селим уни силтаб
ташлади:
— Ичкари кир, дейилгандан кейин кир. Болаларга қара!
Аёл эрига бўйсуниб, ичкарига кирди.
— Мен бунчалик бўларини кутмаган эдим,— деди Селим ўзини оқлаш ниятида.
— Қанақа бўлади, деб ўйловдинг?
Селим «билмайман» дегандай елка қисди.
— Бўри қаерда?
— Билмайман, уни ўшандан бери кўрмадим.
— Нега кетяпсан, сенга тегишмабди-ку?
— Билиб бўладими, бугун бўлмаса, эртага...
— Шундай уйни ташлаб кетаверасанми?
— Пича вақт ўтсин, тинчисин, келиб сотиб кетарман.
— Сотолмайсан.
— Нега, Зели оға?
— Уйингни бугуноқ ёқаман.
— Йўқ, Зели оға, болаларимга раҳмингиз келсин, мени хонавайрон қилманг.
— Сени хонавайрон қилиб бўларканми? Нечта чамадон билан кетяпсан.
— Кўп эмас,— деди Селим довдираб,— олтита. Кичкина чамадонлар.
— Бошқалар,— Зелихон автобуслар карвони кетган томонга қараб қўйди,— битта кўйлак билан
кетишди. Оғам Исмоилбейга кафанни ўзбеклар беришди.
— Оғам ўлдиларми?
— Ҳа... менинг бобомни ҳам ўзбекларнинг ўзлари кафанлаб кўмишган эди. Шу нарсага ақлинг
етадими сенинг?
— Ҳа, тушунаман. Ёмонлик исташмас эди.
— Йўқ, тушунмайсан. Тушунганингда олтита чамадонни лиқ тўлдириб қочмас эдинг. Бошқалар
билан бирга бўлардинг. Сен хунасани барибир отаман. Қаёққа борсанг ҳам излаб топиб,
отаман. Тўппончам бўлганида ҳозироқ отар эдим. Майли, яна озгина яшай қол. Озгина бўлса
ҳам дарбадарлик нима эканини билиб қўй.
— Зели оға, ундай деманг, сизни ҳурмат қиламан.
— Ҳурмат қилмай қўя қол. Бор, ичкарига кир, хотинингнинг юраги ёрилиб кетмасин. Сен мени
кутгин, бир кунмас-бир кун уйингга кириб бораман. Агар бир бало бўлиб қамалиб кетсам, одам
юбораман. Сени ўлдириш энди менга қиёмат қарз!
Зелихон бу гапларни атайин уни қўрқитиш учун айтган эди. Унинг назарида Селимга битта ўқ
кифоя эмас. У бундан буёнги ҳаётини қўрқувда, талвасада ўтказиши лозим эди.
Селим чиндан ҳам қўрқди. Аммо шу оннинг ўзида Зелихондан осон қутулаётганига қувониб,
хайр-маъзурни насия қилгани ҳолда ичкарига кирди. Бундан Зелихоннинг аччиғи чиқди.
Ичкари кириб бир адабини бермоқчи ҳам бўлди. Шу онда қандайдир бир ғойибона овоз:
«ўзинг-чи, жонингни сақлаб қолган одамга хайр ҳам демай кетмоқчисан-ку?»— деди. «Ҳа-я,—
деди у ўзига-ўзи,— Йигиталига учрашмай кетсам, дуруст бўлмас». Шу қарорга келиб, шаҳарга
қатнайдиган автобусга ўтирди. У Йигиталиникига бу усти-бош билан бориб бўлмаслигини,
соқчилар кўпайгани, шубҳали одамлар ҳибсга олинмоғи мумкин эканини биларди. Шу боис
аввал Надяникига бормоқни, ювиниб-тараниб, сўнг Йигиталига учрашмоқни афзал кўрди...
...Эшик дарров очилмади. Қўнғироқнинг иккита қисқа, учта узун жиринглаши ҳам
ичкаридагиларга таъсир этмади. Қўнғироқни қайта-қайта босавергач, эшик қия очилиб,
сочлари тўзғиган, ўнг қўл бармоқларига сигарет қистирган Надя кўринди.
— Зеля, сенмидинг? — деди у хушламаган бир оҳангда.
— Надуля, меҳмонни яхши кутиб олмаяпсан? — деди Зелихон ичкари кириб, унинг белига қўл
юбориб,— нима бўлди, тинчликми?
— Жонимга тегдиларинг, ҳаммаларинг! — Надя шундай деб унга эш бермай, ошхона томон
юрди. Газ плитаси устидаги гугуртни олиб, сигаретни тутатди.
Зелихон ажабланиб, катта хона эшигини аста қиялатиб, ичкарига мўралади: икки йигит
диванда бир-бирининг елкасига бош қўйиб ухлаб ўтирибди, яна бири устол оёғини қучоқлаган
ҳолда қотган. Димоғига наша ҳиди урилиб, бурнини жийирди. Зелихон бу йигитларни
танимади. Ичкарига кириб ўнг томондаги ётоқ эшигини очди. Икки ўринли каравотда ётган,
чап қулоғининг остидан оғзигача тиртиғи бўлган йигитни дарров таниди — Федя. Устига
бостириб бориб, бўғиб ўлдиргиси келди. Лекин бу уйда гувоҳ борлигини эслаб, ўзини тутди.
Ғижим ёстиққа қараб, заҳарли жилмайди. — Надянинг ҳозиргина шу ўриндан туриб чиққанини
фаҳмлади. Ошхонага чиқиб, унинг белидан қучди.
— Надуля, базм зўр-ку? Ҳалақит берибман-да? — деди уни эркалаб.— Беармон тортишибди-ку?
— Бунинг Бўри эмас, тўнғизнинг ўзи бўлибди. Кечадан бери тортишади. Қаёқдан келишди бу
бошимга битган балолар? Ўзинг қаёқда эдинг? Башарангдан ит ҳам қўрқади.
— Олатасирнинг ичида юрибман.
— Сенга ярашмас экан.
— Нима ярашмайди?
— Эгасиз уйларни ўмаришни айтяпман. Бу Академикнинг иши эмас, ё шунчалик тубанлашиб
кетдингми?
Зелихон «дўстим билан бирга эдим», демоқчи бўлди-ю, «барибир тушунмайди», деб индамай
қўя қолди.
— Ичасанми? — деди Надя қопқоғи очилган ароқ шишасини қўлга олиб.
— Йўқ,— деди Зелихон.
— Мен билан озгина ич, юрагим тарс ёрилай деяпти,— шундай деб икки қадаҳни тўлатди-да,
бирини олиб, сўз айтмаёқ ичиб юборди.
— Сенга нима бўлди? — деди Зелихон.
— Нима бўлганини сезмаяпсанми? Дўзахнинг эшиги очилиб кетганга ўхшайди. Қўрқяпман.
Худди уйимга бостириб кириб, ёқиб юборишаётганга ўхшайди.
— Бу ерларга қачон келгансан?
— Бу нима деганинг? Шу ерда туғилганман.
— Шу ерда туғилсанг ҳам бу одамларни билмас экансан.
— Ҳозир ҳеч кимни билиб бўлмайди.
— Надуля, сен бу ердан кетишинг керак. Истасанг, олиб кетай?
— Нима учун?
— Анавиларнинг изига тушишган. Буларга қўшиб сени ҳам жойлаб қўйишмасин. Ғалваларнинг
бошида шулар туришди. Белгили одамлар. Булар қутулиб, сен эса тутилиб қолишинг мумкин.
Уйда қўрқиб ўтирувдим, деган гапингга ишонишмайди.
— Шуни айтгани келдингми?
— Ҳа.
— Овора бўлибсан, мени ҳеч ким илинтира олмайди.
— Академикнинг гапига кирмаганлар хор бўлади, билиб қўй. Мен бекордан-бекорга
гапиравермайман.
Надя бир оз ўйланди. Шу пайт Зелихон хаёлига яхши фикр келди:
— Надуля, менга игна бер,— деди у.
Ўйга ботиб турган Надя бу гапдан кейин ажабланиб, унга қаради.
— Нима қиласан? Сенинг бунақа одатинг йўқ эди-ку?
— Одам ўзгариб туради, Надуля. Игна бер. Доридан ҳам бер, кўпроқ бер.
— Кўпроқ? Кўпроқ учун кўпроқ пул керак, яхши йигит.
— Мен сендан қарз бўлиб қолганманми ҳеч? Дорини беру ўзинг кет бу ердан. Пулни кечки пайт
оласан. Қаерда бўлишингни айтсанг бас.
— Шу ерда тур,— Надя хожатхонага кириб, эшикни занжирлади. Бир оздан сўнг бешта
тселлофан халтачадаги кукунни узатди:
— Бори шу.
— Надуля, сен менинг қуёшимсан! — Зелихон шундай деб томоғидан ўпмоқчи эди, у ўзини
олиб қочди.— Сен кетавер, Надуля, мен Бўрининг ўзига келишини кутаман. Унда ҳисобкитобли ишим бор.
— Ҳали-бери ўзига келмайди, роса тортиб, ўлгудек ичган. Сен шу ерда тур.
Надя ярим соат мобайнида нарсаларини йиғиштирди-да, бир-икки кун мобайнида қаерда
бўлишини айтиб, чиқиб кетди.
Надя чиқиб кетиши билан Зелихон ишга киришди. Ҳожатхонага кириб қорадори кукунини
излади. Надя, гарчи узоқ йиллардан бери ўғрилар билан бирга бўлса-да, хотинлигига борган,
ҳожатхонага кириб, кукун қаерда бўлиши мумкин эканини билдириб қўйган эди. Зелихондай
тажрибали ўғри учун кукун конини топиш оғир вазифа эмасди. Катта-кичик турли қувурлар
ўтган мўри эшигини очиб, диққат билан кўздан кечирди. Унинг зийрак кўзи қувурлар ортидаги
ингичка, пишиқ оқ канопни илғади. Канопни аста тортди. Бир қулоч узунлигидаги канопга
пишиқ капрон халта боғланган, халтада эса сотиш учун тайёрлаб қўйилган йигирмага яқин
халтачалар бор эди. Зелихон яна бешта халтача олди-да, халтани жойига туширди. Сўнг чиқиб,
рўмолчасини хўллагач, қўли теккан эшик тутқичларини артди. Кейин кукунга сув қўшиб,
суюлтирди. Федя ётган хонага кирди-да, ҳар эҳтимолга қарши унинг оёқларини боғлади. Сўнг
резина ичак билан билагини маҳкам боғлаб, қўл томирларини аста шапатилади. Томир бўртиб
чиққач, игна санчди. Ҳам нашанинг, ҳам ароқнинг кайфидан беҳуш ётган Федя қимирлаб ҳам
қўймади. Миқдори анча оширилган қорадори томирдаги қонга қўшилиб, уни йўқлик дунёсига
олиб кетмоғи лозим эди. Катта хонадаги йигитлар қисмати ҳам шу эди. Ишни бажариб бўлгач,
уларнинг чўнтакларини кавлаб, пулларини ола бошлади. Ерда ётган йигитнинг чўнтагидан
чиққан тугилган рўмолчани ечиб, тилла тишларни кўрди-ю, ғазабига чидолмай унинг қорнига
тепди.
Зелихон бармоқ излари тушиши мумкин бўлган жойларни яна бир карра артгач, уйдан чиқди.
Шу яқин орадаги телефонга бориб, милитсияга қўнғироқ қилди. «Туркларнинг уйини
ёққанлар» қаерда ётганлиги ҳақида маълумот берди. Орадан ярим соат ўтгач, милитсия
машинаси келиб, тўхтаганини кўриб, хотиржам кетди. Марказий магазинга кириб ўзига янги
уст-бош олди, сартарошхонага ўтди, ундан ҳаммомга тушди. Шундан кейингина
Йигиталиникига қараб кетди. Йўл-йўлакай китоб дўконидан муқоваси чиройли иккита қалин
китоб сотиб олди.
Кечагина қиёмат содир бўлган ерда энди осойишталик ҳукм сурмоқда эди. Ёнган уйлар, кўчада
юрган қуролли аскарларгина нотинчликдан дарак бериб турарди. Соқчилар башанг кийинган,
сочларига оқ оралаган, китоб кўтариб олган бу одамни тўхтатмадилар. Зелихон ҳам атрофига
аланглаб, уларда шубҳа уйғотмади. Фақат Исмоилбейнинг ёниб кетган уйи олдида бир зум
тўхташга мажбур бўлди, тескари қараб ўтиб кета олмади. Ўша томонда Исмоилбей
хўрсингандай бўлди, сўнг гўё пичирлади: «Қўнма булбул, қўнма булбул...»
Йигиталининг эшиги очиқ эди. Зелихон ичкари кириб, айвонга яқинлашгач, овоз бериб
чақирди. Йигиталининг хотини ҳовли этагида, қўйхонада экан, Зелихонни кўриб, аввал
танимай бир оз довдиради.
— Мен қўшнингиз Аҳадбейнинг ошнасиман. Анави куни Йигитали акам мени қутқариб
қолувдилар, раҳмат айтай деб келдим.
Аёл энди уни таниган бўлса ҳам дарров жавоб қайтармади. Зелихоннинг назарида у
нимадандир чўчиётгандай эди.
— Йўқ бўлсалар майли, раҳматимни етказиб қўярсиз. Яна айтингки, Исмоилбей оғам оламдан
ўтдилар. Кеча кўмдик. Аҳадбейларни бугун самолётга ўтқазиб олиб кетишди. Жойлашиб
олишганидан сўнг сизларга хат ёзишади. Унгача уйларидан хабардор бўлиб турарсиз... Хабар
оладиган уй ҳам қолмабди...
— Тўхтанг, у кишим уйдалар, дам олаётувдилар,— аёл шундай деб, шошилганича уйга кирди.
Дам ўтмай бошини оқ белбоғ билан боғлаган Йигитали кўринди. Зелихон унинг ўнг кўзи
атрофи кўкариб қолганидан ажабланди. Назарида бурни ҳам шишгандай эди.
— Бошга тушганни кўз кўрар экан,— деди Йигитали, худди Зелихон уни айблагану энди ўзини
оқлаш лозим бўлгандай.— Емаган сомсага пул тўлаб келдим. Сизлар билан хайрлашганимдан
бери уйга эндигина етиб келдим.
Йигитали шу кўча бошида соқчилар тўхтатишганини, тунни тор қамоқхонада ўтказганини айтиб
берди.
— Шу пайтгача биров «нима учун ёнингда пичоқ олиб юрибсан?» демовди. Қаранг-а, шу ҳам
қурол ҳисобланаркан. Бошимга бало бўлди-да. Аввал бир номард йигитнинг қўлига тушиб
қолдим. «Бўйнингга оласан, шерикларингни ҳам айтасан», деб туриб олди. «Энди ўлдим, шу
қамоқда чирийман» деб ўйладим. Йўқ, Худонинг раҳми келди. У номарддан мана бу,—
Йигитали кўз остини силаб қўйди,— эсдалик бўлиб қолди. Ўрнига бир инсофлиси сўроқ қилди.
Бахтимга маҳалладан йўқлаб боришди, барака топишсин. Автобусда адирга бориб келганим
ҳам бахтимдан бўлган экан, буни қаранг-ки автобус нўмерини эслаб қолган эканман. Шопир
йигитни бугун эрта-маттан топиб келишди. Шундан кейин чиқаришди, денг. Шунда ҳам тилхат
ёздириб олишди.
— Қанақа тилхат? — деб сўради Зелихон.
— Берухсат ҳеч қаёққа чиқмайман, деб тилхат бердим. Шу ёшга чиқиб, борган ерим бу ёғи
Марғилон, бу ёғи Фарғона бўлди. Қўқон билан Тошканни телевизорда кўрганман, энди қаёққа
борардим?
Йигитали соддалигига бориб, туҳмат балосидан бутунлай қутулдим, деб ўйлаётган эди. Бу
соҳани ипидан-игнасигача яхши билувчи Зелихон эса дўппи тор келиб қолиб, айбдорлар
топилмаса, яна Йигиталига ёпишишлари мумкинлигини ҳис этди. Шу сабабли суҳбатлаша
туриб, у ён-атрофда яшаган туркларнинг исм-шарифларини сўраб-билиб олди. Йигитали
Зелихон нима учун синчков бўлиб қолди, деб ўйлаб ҳам ўтирмади. У орадан бир ой ўтиб,
Аҳадбей ва бошқа қўшнилар номидан ёзилган миннатдорлик мактубини олади. Худди шундай
мактуб обкомга ҳам келиб, матбуотда эълон қилинади. Йигитали бу мактублар Зелихон қўли
билан ёзилиб, Кавказдан жўнатилганини билмайди. Орадан икки ярим ой ўтиб, яна турмага
тушай деганида шу мактуб жонига ора киргандагина Зелихон билан бўлган сўнгги суҳбат ёдига
тушади...
Зелихон охирги самолёт билан қайтди. Тўғри Элчинникига кириб, у билан хайрлашмоқчи,
эрталабки рейс билан Адлерга учиб кетмоқчи эди. Элчиннинг ёлғиз шумшайиб ўтирганини
кўриб, кетишга шошилмади. Бўлиб ўтган воқеаларни эшитгач, боши қотди.
— Ўқилоннинг ҳийласига тан бермасдан бошқа илож йўқ,— деди Зелихон,— буни аввал бошдан
ҳисобга олишимиз керак эди. Оддий масалага ақлимиз етмабди. Аҳмоқ одам бу даражага
кўтарилмайди, тўғрими? Сен билан мен уни аҳмоқ қилмоқчи бўлибмиз. Энди сен бу ерлардан
кетишинг керак.
— Нима учун?
— Энди Зайнаб сенга хотин бўлмайди. Туғиб берганида Асадбекнинг соясида роҳат қилиб
яшайверардинг. Зайнаб сен билан яшамаса, Асадбекка керагинг йўқ. Жамшиднинг ўлимини
сендан кўраётган бўлса, энди тинч қўймайди. Бугун бўлмаса эртага ўлдиради сени. Лашлушларингни йиғиштиру мен билан бирга кет.
— Сиз қаёққа кетмоқчисиз?
— Ҳозирча Адлерга. Кейин ўйлаб кўраман. Балки ота юртимга борарман. Балки Сочида дам
оларман. Хўп, де, мен билан бирга кетавер.
— Ўйлаб кўрай... Шу туришимизда ҳозир оҳанрабонинг икки қутбига ўхшаб қолибмиз. Сизни
қон ота юртга тортяпти, мен эсам ота юртни ташлаб чиқиб кетишим керак.
— Сафсатангни қўй. Ота юртимнинг «Зелихон қачон келаркин?» деб кўзи учиб тургани йўқ.
Мени Қувасойда ёки Фарғонада кўрган бўлишлари мумкин. Анави хунаса Селим эсингдами,
шулар ёлғон гувоҳлик ҳам бериб юборишдан тоймайдилар. Ғалвалардан четроқда юра турай.
Кейинроқ қайтиб келаман. Сен ҳам, мен ҳам оғайни, бу дунёга ўлим билан беркинмачоқ
ўйнагани келганмиз. Ўлим тўр ташлайди, биз эса чап берамиз, ўлим йўлларимизга қопқон
қўяди, биз эса зийраклик қилиб сакраб ўтиб кетамиз. Оғзимизни очиб лалайдикми, тамом!
Зелихон шундай деб соатига қаради:
— Телевизорни қўй, «Время»ни кўрайлик-чи?
Бир неча дақиқадан сўнг Фарғонадаги фожиалар ҳақида хабар берила бошлади. Мухбир
жангарилар тушган катта юк машинаси Қўқон сари катта тезликда бораётганини хавотир билан
баён қилар эди. Вертолётдан туриб олинган тасвирда калтаклар билан «қуролланган»
йигитлар кўринди. Мухбир уларнинг гиёҳванд эканликларини қайта-қайта таъкидлади.
— Вой галварслар! — Зелихон шундай деб тиззасига урди-да, ўрнидан туриб кетди.—
Эшитяпсанми? Гиёҳвандлар экан?! Тўғри, наша чекиб, балки устидан ароқ ҳам ичиб
олишгандир бу хумсалар! Қараб тур, улар Қўқонга эсон-омон етиб олишади. Кейин ўша ерда
тўполон бошлашади.
— Нега жаҳлингиз чиқяпти, ёлғон гапиряптими?
— Рост гапиряпти! Лекин бу хумсаларни нима учун тўхтатишмаяпти?! Қара, тепадан вертолёт
билан кузатиб боришяпти. Вертолётни пастлатсин, болаларнинг кайфи учиб қочиб қолишади.
Йўлга биттагина тракторни кўндаланг қўйсин, қаёққа ўтишади булар? Сен банкни уриб шу
йўлдан қочгин, қанча юришга улгураркинсан? Йў-ўқ, кимгадир керак бу. Кимдир шу
болаларнинг Қўқонга етиб боришини истаяпти. Ўлим тўрини ёйиб турибди буларга, булар эса
нодон қушга ўхшаб ўзларини тўғри шу тўрга уришади. Булар тўрга чап беришни билишмайди.
Зелихон шундай деб телевизорга яқинлашди-да, муштлади. Тасвирдаги машина бир сапчидию, сўнг йўлида давом этаверди.
— Сиз бировлардан гумон қиляпсиз. Ким қилади бу ишларни? Қирғин кимга керак?
— Агар сиёсатчи бўлганимда калламни ишлатиб, сенга аниқ жавоб берардим. Мен оддийгина
ўғриман. Ҳамиша гумонда юриш менинг касбим. Бировга ишонган куним мен тамом бўламан.
Бир одамдан эшитганман — сиёсатни фоҳишага ўхшатган. Сиёсат бировга вафо қиладиган
нарса эмас экан. Шунинг учун ҳам саволларингга ҳеч ким, ҳеч қачон жавоб бера олмайди.
Зелихон бу кеч иситилган кабобдан озгина еб, тўйиб ароқ ичди. Эрталаб Элчиндан икки минг
сўм қарз олди-да, Адлерга учиб кетди.

Зелихон телевизорни жаҳл билан муштлаган маҳалда Асадбек ўз уйида аъёнлари қуршовида
ўтирар эди. У ҳам мухбирнинг гапларидан ғижиниб, сўкинди. Кесакполвон эътиборсиз ҳолда,
Чувринди эса жағини муштига тираб, диққат билан қулоқ тутарди. Мухбирнинг сўзлари тугаб,
Масковдаги Олий кенгаш сессияси уланди. Фарғонага келиб кетган раҳбар депутатлар талаби
билан сўзга чиқиб тушунтириш бера бошлади. «Жанжал қулупнойдан чиқди», деб
ишонтирмоқчи бўлганида Асадбек унинг етти пуштини ўқиб ташлади.
— Маҳмуд,— деди у,— ҳозир шу телевизорни қанча одам кўриб турибди?
— Бир-икки юз миллион бордир? — деб жавоб берди Чувринди, диққатини бўлмаган ҳолда.
— Бир ўзи шунча одамни аҳмоқ қила оламан, деб ўйлаяптими?
— Гапига ишонмаяпсанми? — деди Кесакполвон суҳбатга қўшилиб.
— Сен ишондингми?
— Ишондим нимаю ишонмадим нима?
— Ҳа сенга барибир. Сен ишқи йўқ эшак, дарди йўқ кесаксан.
— Сал пастроқ туш,— деди Кесакполвон сал ранжиганнамо оҳангда.
— Пастга тушсам, тушмасам, шунақасан. Кеча депутатга қўшиб сени жўнатсам бўларкан.
— Қаёққа?
— Фарғонага?
— Кетдими? — деди Чувринди, телевизордан кўз узиб.
— Ўчириб қўя қол,— деди Асадбек. Чувринди буйруқни бажаргач, кечаги воқеани айтиб берди:
— Кечга яқин телефон қилиб қолди. «Ака, аҳвол чатоқ, мен билан Фарғонага бориб
келмасангиз бўлмайди», дейди ҳовлиқиб. «Нима гап?» десам, «йўлда тушунтириб бераман,
аеропортга келаверинг», дейди. Аҳмоқ бўлиб борибман. «Сиз у томонларда кўп одамларни
танийсиз. Мени ўша ердан сайлашган бўлса ҳам ҳеч кимни танимайман, ёнимда юринг», дейди.
Қип-қизил аҳмоқ, ўша депутатинг. Онасини учқўрғондан кўрсатмоқчи бўлдиму, жойи эмас,
дедим.
— Яхши қилибсан, бу тўполонни тинчитиш бизнинг ишимиз эмас,— деди Кесакполвон.
— Сизни бир балога гирифтор этиши мумкин эди,— деди Чувринди.
— Ҳа-да! Ўша заҳоти Академикнинг гапларини эсладим. Бало экан, у Академик! Ўшандаёқ
сезган экан-а. Мен боргудай бўлсам, бизнинг бўйнимизга илиб қўйишлари ҳам мумкин эди.
Бундан қутулиб бўлмайди. Катта ғалламисликнинг иси келиб турибди. Анави думбулнинг
«қулупнайдан чиққан жанжал», деб туришини қара!
— Буларга аралашмаслик керак. Сиёсатдан узоқроқ юраверайлик,— деди Кесакполвон.—
Бизнинг сиёсат мана бу,— у шундай деб чўнтагига шапатилаб қўйди.
— Чўнтак ҳамиша тўлиб туриши учун бу сиёсат қаёққа бориб, қаерда бурилишини аниқ билиб
туриши керак,— деди Чувринди.— Буларнинг ўзгаришини вақтида пайқамай қолсангиз, бир
кунда шип-шийдам бўласиз.
Чувриндининг бу гапи Асадбекка маъқул келди. Кесакполвонга қараб «Бу сенга киссавурлик
эмас», демоқчи бўлди-ю, «яна жириллаб бермасин», деб индамай қўяқолди.
— Бек, хабаринг борми, винзаводнинг тушуми анча камайди. Ўйлаб кўр, олиминг эплай
олмайди заводни. Олимлигини қилиб юраверсин, майли, лекин Қилични жойига қўймасак
бўлмайди.
— Мен тупурган тупугимни қайтиб оғзимга олмайман,— деди Асадбек.
— Ўжарлик қилма, бурнига сув киргандир.
— Маҳмуд, сен аниқлаб кўр, нима учун тушум камайибди?
— Аниқлашнинг ҳожати йўқ,— деди Чувринди хотиржам оҳангда.— Ҳайдар акам тўғри
гапиряптилар. У заводни эплай олмайди. Қуруғидан тортишга берилиб кетибди. Хонасига
кирган одам дарров билади. Яна тортмайман, деб тонади. Ейдиганини еди.
— Дўхтирга кўрсат, девдим-ку?
— Олиб бордим. Дўхтир бир илож қиламиз, деди. Лекин дўхтирдан дорини олиб чиқиб, бу ёқда
яширинча тортиб юравериши ҳам мумкин. Иродаси бўш унинг. Агар хўп, десангиз бир таклиф
бор.
— Айтавер.
— Қилични чиқартириш керак. Лекин уни ўрнига қўйиб бўлмайди.
— Нега? — деди Кесакполвон ажабланиб.
— Негаки, ўтириб чиқди, деган номи бор. Яна партиядан ўчириб қўйишган. Жойига қўймоқчи
бўлсак, юқоридагилар хитланишади. Тикланиб олгунича Шарифга ёрдамчидай бўлиб турсин,
аммо ҳамма ишни ўз қўлига олсин.
Асадбекка бу таклиф маъқул бўлса ҳам «Ўйлаб кўрай», деди.
— Кўп ўйлама,— деди Кесакполвон.— Заводга харидор чиқиб турибди. Оғзингдаги луқмани
олдириб қўймагин тағин.
— Ким экан ўша харидор? — деди Асадбек жеркиб.
— Бегона эмас, уканг Ҳосил-да. Бир жойда «винзавод бизга ҳам насиб этиб қолар» дегандай
гап қилибди.
— Тушини сувга айтсин,— деди Асадбек.— Винзаводга яқинлашадиган одам ҳали отасининг
белида юрибди.
Бу гапдан кейин Кесакполвон билан Чувринди маънодор равишда кўз уриштириб олишди. Улар
ташвиш булути Асадбек боши узра ҳамон кўланка ташлаб тургани учун унинг жиғига тегадиган
гаплардан ўзларини тияётган эдилар. Винзавод тақдири эртага қолдирилмай шу бугуноқ ҳал
этиладиган масалалар тоифасидан бўлгани учун Кесакполвон эҳтиётлик билан шамаъ қилиб
қўйган эди.
Гарчи Асадбек катта кетган бўлса ҳам, айўнларининг ташвиши бекор эмаслигини фаҳм этди.
Манзура ҳали ҳам касалхонада бўлгани учун ошхона болохонадаги йигитлар ихтиёрига
берилган эди. Улар овқатланиб бўлишгач, хизматдаги йигит дастурхонни йиғиб олди.
— Ҳалиги гапни домлангдан сўрадингми? — деди Асадбек Чувриндига қараб.
— Сўрадим,— деди Чувринди, чойни қайтара туриб.— Кўнгиллари нима истаса шуни
қилсинлар, кичикроқ худойи бўлса худойи, каттароқ ош бергилари келаётган бўлса, унга ҳам
йўл бор, бераверсинлар, деди.
— Ҳа, худойи қилмоқчимисан? — деб сўради Кесакполвон Асадбекдан.
— Шунга бошим қотиб турибди. Бир нима қилиш керак-ку? Анави куни, Жалилдан сўровдим.
Ош-пош берсамми, десам бобиллади. «Неваранг ўлик туғилганига қувониб ош берасанми?»
дейди. Шунга ҳайрон бўлиб Маҳмудга «домлангдан сўраб кўр» девдим. Домла бунақа деб
турибди.
— Домланинг айтганини қиласиз-да, Жалил ака домла эмас-ку?
— Домла эмас, тўғри, лекин одамлар ичида кўп юради, паст-баландни билади. Собитхон
қорининг этагидан ушлаб юради, у-бу гапларни эшитиб ўрганган.
— Бунақа гапларни мен ҳам унча яхши билмайман. Лекин менга қолса ҳеч нима қилмаганинг
дуруст.
— Нега?
— Масжид қурдиряпсан, шунинг ўзи етади. Худойи бўлса, шунчалик бўлади-да. Домлаларнинг
гапларига учаверма. Об-ҳавога ўхшаб гаплари ҳам ўзгариб туради. Худойига бориб, ошовқатни еб, кетишида яна чўнтакка кўз тикиб турадиган домлангни мен сариқ чақага ҳам
олмайман.
— Унақа деманг, Ҳайдар ака, улар берсангиз олишади, бермасангиз ҳам дуо қилиб, индамай
кетишади.
— Ёнини олма уларни. Бек худойи қилса, ўнтаси келиб қўл қовуштириб туради. Жалил қилсинчи, ўнтаси ўнта баҳона қилади. Отарчи нимаю улар нима?
— Унчалик эмас, Ҳайдар ака, яхши билмасангиз гапирманг.
— Хўп, мен яхши билмайман. Лекин шунда ҳам сен билан гаров ўйнайман. Сен каттароқ
нарсангни тик. Бек, сен худойи қил, ўша куни, ўша соатга битта камбағал номидан домлани
айттираман. Кейин сен айттирасан. Қани, кимникига келаркин?
Агар болохонадаги йигит тушиб, бир одам йўқлаётганини айтмаганида уларнинг баҳси яна
пича чўзилиши мумкин эди.
— Ким экан? — деди Кесакполвон, энсаси қотиб.
— Собитхон қори номидан келганмиш.
— Оббо,— деди Кесакполвон,— Ҳизрни йўқлаётган экансан-да?
— Чақир, кирсин,— деди Асадбек.
Дам ўтмай ўрта бўйли, истараси иссиқ, бежирим мўйлабли бир йигит кириб, қироат билан
салом берди. Асадбек саломга алик олиб рўпарасидан жой кўрсатди-да:
— Қалай, қори яхши юрибдиларми? — деб сўради.
— Худога шукр, дуо деб юбордилар. Қорим... аҳволлари пича оғир.
— Нима бўлди?
— Яраланганлар.
— Яраланганлар? Нимага яраланади?
— Қўқондаги воқеаларни эшитгандирсизлар?
— Чала-чулпа эшитдик.
— У ерда ҳам қулупнайдан жанжал чиқдими? — деди Кесакполвон кесатиқ оҳангида.
Йигит газетага ўроғлиқ нарсани узатди:
— Хоҳласангиз кўринг.
Маҳмуд газетани очиб, видеокассетани олди-да, савол назари билан Асадбекка қаради.
Асадбек «қўявер» деган ишора қилгач, видеомагнитофонни улади. Телеекран пирпираб туриб,
сўнг Қўқон манзараси кўринди: одамлар оқими марказга шошилади... марказда, машиналар
айлана ясаб ўтадиган йўлларда одамлар тирбанд. Болалар қизиқиб, дарахтларга чиқиб
олишган... Осойишта оломон бирдан тўзиди...
— Аямай ўқ узишди,— деб изоҳ берди йигит.— Болалар ўлди, катталар ўлди... Қорим ҳам шу
ерда эдилар.
— Шунча одам нимага тўпланди ўзи? — деб сўради Кесакполвон.
— Митинг бўлиши керак эди.
— Қори қаерда, касалхонадами? — деб сўради Асадбек йигитдан.
— Ҳа, ётибдилар. Сизни эсладилар. Сизни кўрмоқчилар.
— Мени? — Асадбек ажабланди.— Иши бор эканми?
— Гаплари бор шекилли,— йигит шундай деб кетишга рухсат сўради.— Мен бу кассетани
депутатларга кўрсатишим керак. Шуни деб довон ошиб келдим. Бугун буни топширсам, эртага
саҳарлаб, Худо хоҳласа, қайтаман. Қоримга нима деб қўяй?
— Ўйлаб кўраман.
— Имкон топилса борадилар,— деб изоҳ берди Чувринди.
Бу изоҳдан кўнгли хотиржам бўлган йигит хайрлашиб чиқди.
— Эсинг жойидами? — деди Кесакполвон, меҳмон чиқиб кетгач.— Нима дединг? Билиб
гапирдингми?
— Нима дебман?
— Ҳозир бориб бўларканми ўша ёққа? Кўрдингми нима бўлганини? Бек, сен ўйлаб ҳам ўтирма,
бормайсан!
— Бир нарсага ҳайронман, Қори нима учун мени эслаб қолди?
Айрим ишлар мулоҳазанинг интиҳоси ўлароқ амалга оширилади, айримлари эса кўнгил ҳукми
билан бўлади. Кўп ҳолларда кўнгил ҳукми мулоҳазадан устун туради. Асадбекнинг Қўқонга
бориши масаласи ҳам кўнгил ҳукми асосида ҳал этилди. Вазиятнинг оғирлиги, бормоқлик —
жонни хатарга қўймоқлик ила баробар эканини билса ҳам, Кесакполвон «борма!» деб вайсаб
турса ҳам йўлга отланди. «Эрталаб йўлга чиқиб, шомгача бориб қайтамиз», деди у. Асадбек
бир қарорга келгач, аъёнлар ожиз қоладилар. Бу сафар ҳам шундай бўлди — Асадбек эрта
тонгда Чувринди ҳамроҳлигида йўлга чиқди. Жамшиднинг ўрнига тавсия этилган яна икки
йигит Асадбекнинг кўнглига ўтирмагани учун Чувриндининг ўзи унга ҳамроҳ бўлди. Довондан
ошгунларига қадар эркин қушдек эдилар. Қўқонга яқинлашганлари сайин машинани тез-тез
тўхтатишга тўғри келди. Машина обдан текширилгач, соқчибошига «ўлим тўшагидаги
қариндошларини кўргани кетаётганларини» тушунтиришга мажбур бўлишарди. Улар пешинга
яқин касалхонани топиб бордилар.
— Сен дўхтирлар билан гаплаш,— деди Асадбек Чувриндига,— касали нима, шу ерда тузатса
бўладими ё бошқа ёққа олиб бориш керакми?
Чувринди буйруққа итоат этиб, табиблар хонаси томон юрди. Асадбек эса Собитхон ётган хона
эшигини очди. Уч кишилик хона тўрида, дераза ёнида Собитхон шипга кўз тикиб чалқанча
ётар, икки каравот эса бўш эди. У Асадбекни овозидан таниб, бошини бурди.
— Ҳа, Қори, тузукмисиз? — деди Асадбек, саломлашгач.
— Худога шукр,— деди Собитхон хаста овозда.— Мен сизни уринтирганимдан ҳижолатдаман.
Аслида узримни ўша сиз кўрган биродарим орқали айтиб юборсам ҳам бўларди, аммо узримни
аз тахи дил қабул этдингизми ё йўқми, ўз қулоғим билан эшитай дедим.
— Қанақа узр?
— Мен сизни ранжитган эдим. Мошинамнинг йўқолишида сизни гумон қилиб эдим. Мен ҳам
Оллоҳнинг гуноҳкор қулиман-да, бу дунё моли учун сизга туҳмат қилибман.
— Э, Қорижон, шуни ўйлаб юрибсизми, куйинманг, бунақа гапларга ўрганиб кетганман. Мен
гумонлару миш-мишлар орасида яшайдиган одамман, сиздан хафа эмасман. Мен ҳақимда мишмиш чиқмай қолса бир нарсамни йўқотгандай гангийдиган бўлиб қолганман.
Гапнинг бу зайлда ҳазилга бурилиши Собитхонга таъсир этмади. У кўзларини маъюс тиккан
ҳолда:
— Мендан рози бўлинг, Бек ака,— деди.
— Э Қорижон, нима деяпсан, ёш одам, дарров...
— Гап ёшда эмас. Кимдан қачон омонатини сўрамоқ Оллоҳнинг ўзигагина маълум. Розилик
фақат жон ҳалқумга келгандагина сўралмайди. Мўъмин айбини тушуниб етгани ҳамон
биродаридан розилик сўраши керак. Мен сизнинг олдингизда айбдор эканман, то сиз рози
бўлмагунингизча Оллоҳ менинг бу гуноҳимни кечира олмайди. Розилик шунинг учун сўралади.
Рози бўлинг, Бек ака.
Асадбек ҳеч иккиланмасдан «Розиман» дейишга тайёр эди. Айтишга оғиз жуфтлади ҳам, аммо
ана шу оддийгина сўз тилидан учишга қийналди. Назарида шу сўзни айтиши билан, юзидан нур
ёғилиб турган бу одам жон берадигандай эди.
— Бек ака, ўйланиб қолдингиз, рози эмасмисиз?
Хавотирли бу саволдан сўнг сўз беихтиёр учди:
— Розиман, Қорижон, розиман. Сиздан хафа эмасман. Тўғри, ўшанда сал жаҳлим чиққан,
шунинг учун сизга қаттиқ гапириб юборганман. Лекин кўнглимда кир сақлаб қолмаганман.
— Қаттиқ гапларингиздан мен ҳам хафа эмасман. Сиздан розиман,— Собитхон шундай деб
чуқур нафас олди.— Оллоҳнинг қудратини қаранг, вужудим бирдан енгиллашди. Биз ғофил
бандалармиз-да. Биримиз бу дунёни севиб яшаймиз. Биримиз жирканиб яшаймиз. Мен Оллоҳ
берган шу бир тутам умримда дунёдан жирканиб яшадим, шунисига қувонаман.
— Жирканиб? — Асадбек Собитхоннинг гапига тушунмади.— Нимага жирканиб яшайсиз?
— Гапимни бошқачароқ англадингиз чоғи? Бу дунёни севмоқ — охиратни унутмоқ дегани. Бу
дунё ҳаёти, ҳою ҳаваслар бир соя кабидир. Биласиз, соя бирданига ғойиб бўлиб, кишини
ғафлатда қолдиради. Ҳазрат Али, разияллаҳу анҳу, дер эканларки, дунё ҳаёти билан охират
ҳаёти бир эркакнинг айни бир вақтда никоҳида бўлган икки хотин кабидур, бири мамнун бўлса,
иккинчиси куяверади. Бир куни Муовиянинг, Оллоҳ ундан рози бўлсин, ҳузурига икки юз йил
умр кўрган бир одам келибди. Муовия «Шунча йил яшабсан, дунё ҳаёти назарингда қандай
кўринди?» деб сўраганида у киши «Балоли йиллар, фаровон йиллар... Кун ўтади, тун ўтади.
Туққан туғади, ўлган ўлади. Туққан туғмасайди — мавжудот тугарди. Ўлган ўлмасайди — ер
юзи ундагиларга тор бўлиб қоларди», дебди. Муовия «Тила тилагингни», дебди. У киши «Ўтган
умримни орқага қайтар ёки яқинлашиб келаётган ажалимни даф эт!» деб сўрабди. Муовия
«Менинг бунга қудратим етмайдир», дебди. Шунда у киши «Ундай бўлса менинг сендан
тилагим йўқ», деган экан. Ана шунақа...— Собитхон шундай деб тин олди. Баданида оғриқ
қўзғолдими, кўзларини юмди. Бир неча нафасдан сўнг кўзларини очиб, Асадбекка қаради.—
Шунақа, Бек ака. Умр изига қайтмайди, ажални ҳам даф этиб бўлмайди. Чақалоқлигимизда
қулоқ остида чақирилган азон товуши билан ўқилажак жаноза намози орасида бир тутамгина
умримиз бор. Я айюҳаннасу инна ваъдаллоҳи ҳаққун фала тағрурраннакум-улҳаятуд-дуня ва ла
яғурранакум биллоҳим-ғурур. Қаранг, Бек ака, «Сизларни дунё ҳаёти алдаб қўймасин», деб
ким айтяпти? Дунёни яратган айтяпти. Дунё ҳаётини уни яратгандан ҳам яхшироқ билувчи
бошқа зот бўлиши мумкинми? Йўқ... Зинҳор йўқ,— Собитхон яна бир оз кўзини юмиб, сўнг
очди.— Яхшилаб ўйлаб қаралса, бу дунё ҳаётидан тубанроқ нарса йўқ. Дунёни йиқилишга юз
тутган деворга ҳам ўхшатишади. Деворнинг йиқилажагини билган ҳолда унга суянамиз, а?
Дунё ҳаётини сирпанчиққа ҳам ўхшатади. Бу сирпанчиқда ҳеч кимнинг оёғи собит
туролмайди... сирпаниб яшаймиз... Кейин эса... сўнгги зиёратгоҳга қараб жўнаймиз. Сўнгги
зиёратгоҳимиз — қабр. Бу зиёратгоҳни ҳеч эсламаймиз, эслагимиз ҳам келмайди. Ажални
унутишда бир-биримизни ортда қолдириб кетганмиз. Ажал ёшга қарамайди: ёш экан, яна пича
яшасин, демайди. Амалга ҳам қарамайди: амалдор экан, тегмай турайлик, пича айшини сурсин,
демайди. Бойлигига ҳам қарамайди: тўплаган шунча бойлигини ташлаб кетаверадими, тўхта,
бойлигини сарфлаб олсин, демайди. Вақти-соати етдими, тамом. Аввал «фалончи касал экан»,
дейишади. Кейин «дарди оғирлашибди», дейдилар. Сўнг «васият қилганмиш, рози-ризолик
тилаганмиш, дейдилар. Ниҳоят, «омонатини топширибди, Худо раҳмат қилсин», деб дуо
қиладилар. Сўнгги дуо шундай бўлса Яратганга шукрлар қиламиз-а. «Ие, ўша ўлибдими, яхши
бўлибди, қутулибмиз», дейишликдан Ўзи асрасин. Хуллас, кейин ёғоч отга миндирадилар.
Қабрга элтадилар. Кўмадилар. Ким оҳ дейди, ким дод дейди, ким жимгина хўрсинади. Ўша
фалончи эса бошини гувалага қўйиб жимгина ётаверади, умр бўйи тўплаган бойлиги эса бу
дунёда қолаверади. Бойнинг бошига пар ёстиқ, камбағалникига тош қўйилганини ҳеч
эшитганмисиз? Бойликни олиб кетиш имкони бўлганида эди Оллоҳ таборак ва таоло
бандаларига мурожаат қилиб, «дунёга алданманглар», демас эди. Маййитни қўйиб, жамоат
тарқалгач, Мункар ва Накир сўроқни бошлайди. Камбағал ётган лаҳадга гурзини кўтариб
бостириб кириб, амалдордан «кечирасиз, вақтингиз борми, бугун қабул қила оласизми?» деб
сўраб ўтирмайди. Барчанинг қисмати бир... Ана шунақа... — Собитхон гапириб чарчади. Чуқурчуқур нафас олди. — Бек ака, яна «менга ақл ўргатяпти», деманг. Хаёлимга тўсатдан келиб
қолган гапларни айтдим. Бек акам келиб қолсалар айтарман, деб атайин тайёрламовдим бу
гапларни. Аҳли муслимнинг вазифаси бир-бирига даъват қилиш. Сиз масжид қурдиряпсиз. Мен
ўшанда ноўрин гап айтиб эдим. Топган пулингизнинг ҳаром-ҳаллоллигини ажрим қилиш ҳуқуқи
менга берилмаган. Бу Оллоҳнинг ўзигина биладурган нарса. Қандай топишингиздан қатъий
назар, уни фойдали ишга сарфладингиз, буни инкор этиб бўлмас. Сиз бу пулларни фаҳш
ишларга сарфлаб юборсангиз ҳам бўларди. Оллоҳ дилингиз қулфини ўзи очсин.
«Айтадиганини айтиб олсин», деб жимгина тинглаётган Асадбекка бу гап малол келди:
— Дилингиз қулфини? Дилим қулфлоғлик эканми?
— Аччиғингиз чиқмасин, Бек ака. Зинони, зулмни, ҳаром ишларни тарк этмаган одам чин
муслим бўла олмайди. Мен сизни мана бу йўлдан юринг, деб зўрламайман, менда бундай ҳуқуқ
йўқ, Менинг вазифам— айтиб қўйиш. Бек ака, очиғини айтсам, келишингизга ишонмаган эдим.
— Мен ҳам очиғини айтай: дастлаб оёғим тортмади. Лекин кўнглимда бир истак уйғонди.
— Бу Оллоҳнинг қудрати-да! Бизни учраштиришни лозим топибди, ўзига шукр. Биродаримиз
тасвирни кўрсатдиларми?
— Ҳа, кўрсатди.
— Бу ҳолга нима дейсиз? Даҳшатми?
— Ҳа, даҳшат... аммо нима дейишга ҳайронман.
— Сиздайин ақл эгалари, куч эгалари ҳайрон бўлиб турса... Одамлар қўзғолишди. Эркка
бошлаш фурсати етмадими экан?
Асадбек бу саволга дарров жавоб бера олмади. Шунга ўхшаш гапларни у аввалроқ депутат
Орзубек Болтаевдан ҳам эшитган эди. Асадбек, гарчи шундай дегувчиларга ҳайрихоҳ бўлса-да,
ўзининг қалбида, руҳида бу туйғу йўқ даражада эди. Бундай туйғу бир-икки одамнинг даъвати
билан уйғона қолмайди. Аниқса ёш ўтиб қолгандан сўнг ватанпарварга айланиш қийин, жуда
қийин. Собитхон Асадбекка ўхшаганлар бирлашиб, одамларни эргаштириши мумкин, деб ўйлаб
хато қилган эди. Асадбеклар тор бир хум ичида улғайишганини, уларнинг дунёқарашлари ҳам,
туйғулари ҳам шу хум қадар эканини англай олмаган эди. Асадбек масжид қурдириб, ўзи намоз
ўқимагани каби, шу Ватанда яшаб, ватан туйғусидан бенасиб эди. У винзаводни қўлдан
чиқармаслик учун жон фидо қилар даражада олишмоғи мумкин, аммо «юрт эрки учун жон
фидо қила оласанми?» деган саволга «нима учун мен фидо бўлишим керак экан?» деб жавоб
бериши ҳам эҳтимолдан узоқ эмас. Шу сабабга кўра Собитхон саволига дарров жавоб
қайтармади. Алҳол у «Ҳозиргина охиратни гапириб алаҳсираётган бу қори нима учун гапни
сиёсатга бурди?» деб ажабланди.
Собитхон ундан жавоб кутиб толиқди. Кўзларини юмди-да:
— Қани эди, бир мард чиқиб «Ўзбекистон ўзига мустақилдир, Ўзбекистон ҳеч кимга
бўйсунмайдир!» деб жар солса. Шу хитобни эшитиб кетсам армоним қолмас эди, — деди.
— Қорижон, дўхтирлар билан гаплашиб, олиб кетайми?
— Қуллуқ, Бек ака. Шу гапингизнинг ўзиёқ менга жон бергандай бўлди. Дардни оллоҳ берди,
шифосини ҳам ўзи беради, иншооллоҳ. Шифони шу ерда берадими, бошқа ердами, фарқи йўқ.
Асадбек яна бир оз суҳбатлашиб ўтириб, сўнг хайрлашди. Чувринди уни даҳлизда кутиб турган
эди. Йўл-йўлакай ҳисоб берди:
— Яраси оғир экан, ҳозирча қимирлатмаслик керак, дейишди. Жони омон қолса ҳам, оёқлари
ишдан чиқиши мумкин экан.
— Яхши, кейинроқ олиб кетамиз. Бунақа одамлар ўлмаслиги керак. Сен... кириб дўхтирни рози
қилиб чиқ, яхшироқ қарасин.
Қўқондан чиққунларича худди суҳбатларини биров пойлаб, эшитиб қоладигандай жим
кетишди. Сўнгги текширувдан ўтишгач, Чувринди:
— Нимага чақиртирган экан? — деб сўради.
— Мошинасини ўғирлатганида бир-иккита сассиқ гап айтувди, эсингдами? Шунга рози-ризолик
сўради.
— Рози-ризолик? Нима, аҳволи шунақа оғирми?
— Буни сен биласан, дўхтир билан сен гаплашдинг.
— Дўхтир яқин орада ўлади, дегани йўқ.
— Билиб бўлмайди, дўхтир сезмаган нарсани кўнгил сезади. Лекин тили заҳар бўлса ҳам дили
тоза, яхши одам. Домлалар орасида фақат шуни ёқтираман. Лекин кўп гапларига, ишларига
тушунмайман. Мана шу митингга бурнини тиқиб нима қиларди? Етишмовчилик жойи бўлмаса,
обрўси баланд, топар-тутари ҳам ёмонмасдир. Ибодатингни қилиб юравермайсанми?..
— Ҳозир халқпарвар бўлиш — мўда. Ким билан гаплашсанг «халқим», «халқим» дейди.
— Ўшаларнинг ярмиси «халқим» эмас, яхшилаб қулоқ солсанг «халқум» дейди.
— Бу гапингиз ҳам тўғри, — деди кулиб Чувринди.
— Қорининг яна бир гапига тушунмадим: у ҳам мени бу ғалваларга аралашишимни истаяпти
шекилли. Ҳайронман, мен аралашганим билан нима ўзгаради? Маҳмуд, улар мени ким деб
ўйлашади ўзи? Одамларнинг ярми мени ўғри, муттаҳам, каллакесар, ярми эса қўлида миллион
аскари бор маршал Жуков деб ўйлайди шекилли, а?
— Парво қилманг, одамлар ўйлайверишади. Биз чайқалиб турган денгиздаги томчилармиз,
баҳайбат тўлқинларни тўхтатиш, денгизни тинчлантириш қўлимиздан келмайди.
Шаҳарга шом қоронғисида кириб боришди. Асадбекнинг хаёли йўл бўйи Собитхоннинг гаплари
билан банд бўлди. Қанча ўйламасин, қорининг асл муддаосини англаб етмади. Муддао унчалик
мураккаб эмас эди: Собитхон одамларнинг қўзғалганини кўриб, уларга бошчилик қила
оладиган Дукчи эшон, Намоздек ёки Мадаминбекдек бир довюрак ўғлоннинг майдонга
чиқишини умид қилганди. Бу зотларнинг жон фидо этмакка ҳам рози қилган туйғуларнинг
Асадбекда йўқ эканини у бечора қайдан билсин?

— Сайфижон, эсон-омон бориб келдингми, уканг тинчми, чиқай деб қолдими? Сени анчадан
бери бир йигит кутиб турибди. Ҳов ана, мошинанг олдида.
Автобаза дарвозаси олдида кутиб олган қоровулнинг бу гапидан Сайфи унчалик ажабланмади.
Чунки уни сўраб келадиган одам кўп. У Ҳамдамнинг ким эканлигини билиб, сал чўчигандай
бўлди-ю, аммо саросимага тушмади. Чунки милитсиядан одам келишини ёки чақирилишини
биларди. Уларга нима дейиш, кимларни кўрсатиш ҳам олдиндан пухта равишда белгиланган
эди. Унинг вазифаси аниқ — дарров гуллаб қўймай, бир оз таранг қилгач, кавказлик икки йигит
ижарага олган уйни кўрсатиб қўйиш.
Ҳамдам машинанинг орқа ўриндиғига ўтириб, Сайфини ҳам ўтиришга таклиф этди.
— Учариққа нима сабабдан бордингиз? — деб сўради Ҳамдам.
— Укам ўша ерда ўтирибди. Майда-чуйда ташлаб келдим. Вақтида мойлаб турилмаса,
қийнашади.
— Ким қийнайди?
— Билмагандек сўрайсиз, а?
— Укангиз нима гуноҳ қилган эди?
— Дўконидан озгина камомад чиққан экан.
— Озгина деганингиз қанча?
— Ўттиз минг...
Бу гапни эшитиб Ҳамдам ҳуштак чалиб қўйди.
— Камида ўн йил қатнар экансиз-да?
— Ўн икки йил беришди, ноинсофлар.
— Учариққа қачон жўновдингиз?
— Йигирма тўққизинчи майда.
— Учариққа бир кунда, боринг, ана, икки кунда бориб келса бўлади. Кўп юрвормадингизми?
— Учариқда бир кун бўлдим. Кейин Бухоро, Самарқанд дегандай... айланиб келдим.
— Йигирма саккизинчида ишдамидингиз?
— Ҳа.
— Қаерларда бўлдингиз, кимларни олиб юрдингиз, эслай оласизми?
— Шаҳар катта бўлса, ким қўл кўтарса тўхтаймиз. Айтган жойига олиб борамиз. Пулини
оламиз. Қўлимиз рўлда, кўзимиз йўлда, хаёлимиз пулда. Отнинг калласидек план қўйиб қўйган,
бажаришга мажбурмиз.
— Машина янги экан?
— Ҳа, хўжайинлар бир тантилик қилиб юборишди.
— Қачондан бери ишлайсиз?
— Ярим йил бўлиб қолди.
— Ярим йилда янги машина олибсиз, омадингиз бор экан. Омад кимга кулиб боқади, биласиз,
а?
— Омади борга-да.
— Йўқ, харажатдан қочмайдиган мард одамга, топдимми?
— Сизлар билмайдиган нарса йўқ.
— Сиз менга ёқдингиз, дангал гаплашаркансиз. Мен мард йигитларни яхши кўраман. Энди биир мардлик қилиб юборасиз: йигирма саккизинчи майдаги воқеани айтиб берасиз.
— Қайси воқеани?
— Бизни қайси воқеа қизиқтириши мумкин?
— Билмадим.
— Жиноятга алоқадор ҳеч нимани кўрмадингизми? Хўп, вақтини айтай: тахминан соат олти
билан еттининг ўртасида. Шаҳардан чиқувчи катта йўл ёқасида. Эсладингизми?
— Йў-ўқ.
— Қани, машинани ҳайданг.
— Қаёққа?
— Ҳайдайверинг-чи, кўчага чиққач, айтаман қаёққа юришингизни.
Сайфи ўз ўрнига ўтириб машинани юрғизди. Ҳамдам «чапга», «ўнгга» деб ўтирди. Шаҳарни
кесиб ўтиб катта йўлга чиқишди. Мурда ёқилган ерга яқинлашганда Ҳамдам:
— Жуда тез ҳайдар экансиз, сал секинлатинг, табиатни томоша қилгим келяпти, — деди.
Сайфи мурда ёқилган дарахт ёнидан ўтаётганида ўнг томонга қараб ҳам қўймади. Йўлдан кўз
узмай кетаверди. Бир чақиримча юришгач, Ҳамдам машинани орқага қайтаришни сўради.
Сайфи қайтишда ҳам сир бой бермади. Бир-икки чақирим юришгач, Ҳамдам машинани яна
орқасига қайтарди. Мурда ёқилган ерга етгач, «тўхтатинг» деб буюрди.
— Шу ер кўзимга яхши кўриниб кетди, — шундай деб машинадан тушди. Сайфига «сиз ҳам
тушинг», деб буюрди-да, тарвақайлаб ўсган дарахт сари юрди. — Бир-икки улфат билан
ёнбошлаб олиб пивохўрлик қиладиган маза жой эканми, а? — деди Ҳамдам ҳамроҳига савол
назари билан қараб.
— Ифлос-ку? — деди Сайфи ажабланганича елка қисиб. — Йўл бети, шовқин. Улфатчилик
қиламан, десангиз зўр жойлар бор.
— Ифлосликка ифлос. Лекин тозаласа бўлади... Шу ерда улфатчилик қилиб ўтириб, кейин
битта шеригимни осиб қўйсаму ўшанда сиз шу йўлдан ўтсангиз, кўрармидингиз?
— Билмадим. Тез юрадиган бўлсам, у ёқ-бу ёққа қарамайман.
— Ўлик ёниб турса-чи? Кўзингиз тушади-ку? Шунда тўхтайсизми?
— Аниқ бир нарса дейишим қийин.
— Тўхтамай ўтиб кетаверасизми? Ахир у ёнаётган ўлик укангиз бўлиши ҳам мумкин-ку?
— Совуқ нафас қилманг, ака, товонимгача зириллатиб юбордингиз.
— Ҳа, гапим сал қўпол чиқди. Узр. Лекин... ўша одам кимнингдир укаси ё акаси, ё отаси, ё
эри... Борингки, ҳеч кими йўқ ғирт етим. Осилиб тураверади, ёниб тураверади... Хафа бўлманг,
баъзан калламга шунақа бемаъни хаёллар келиб қолади.
— Ишингиз шунақа-да. Йўл четида одам бошини қашиса ҳам машинага қўл кўтараётганга
ўхшаб туюлади менга. Сизга эса сал шубҳали кўринган одам жиноятчи бўлиб кўринаверади,
тўғрими?
— Қойилман, топдингиз! — деди Ҳамдам совуққина жилмайиб.
У сир бой бермай турган Сайфига қараб таажжубланди: «Пихини ёрган жиноятчи ҳам
бунақанги без бўлмас. Ранги ҳам ўзгармайди-я... Ким бу ўзи? Шунчалик устами? Мени
лақиллатмоқчими ё шоир машина номерини адаштирганми? Бу келмаганми?..»
Сайфи жилмайишнинг сохталигини сезди. Инспекторнинг гапларидаги илмоқни ҳам фаҳмлади.
Мушук-сичқон ўйнаётганини ҳам билди. Аммо унинг нима учун тўқ мушук сингари ўлжасини
ўйнаётганига тушунмади. Сайфи бу вазифани бўйнига олганида милисахонага бир-икки
чақиришиб сўрашганидан кейин айтиб берарман, деб ўйлаган эди. Ишнинг бу тарзда
бошланиши уни бир оз гангитди. Ҳамдам ўйинни яна бир оз давом эттирганида довдираши
эҳтимол эди.
Ҳамдам уни синовли назари билан кўп таъқиб этмади. «Қани, кетдик», деди-да, машина сари
юрди.
— Акахон, ҳали кўп юрамизми? — деди Сайфи шаҳар марказига яқинлашганида. — Ўзингиз
биласиз, отнинг калласидай план бор. Бу ёғи тирикчилик...
— Тирикчиликми, тирриқчиликми? — деди Ҳамдам кесатиб.
Сайфи ўзини мажбурлаб кулди:
— Гапни ҳам қийиб юборар экансиз.
Ҳамдам «милисахонага қараб ҳайда», деса Сайфи қийналмай юрган бўларди. Машинани ҳали
ўнгга, ҳали чапга буравериб чарчади. Ҳамдам худди шаҳар кўчаларини билмайдигандай уни
роса сарсон қилиб, ниҳоят ўзи ишлайдиган ички ишлар бўлимига етиб келди. Сайфини сўроқ
қилиш учун ўз хонасига эмас, балки айбланувчилар вақтинчалик сақланадиган темир
панжарали тор ва зах хонага бошлади. Панжарали эшик шарақлаб очилганида Сайфининг эси
чиқиб кетаёзди.
— Кир, — деди Ҳамдам совуқ тарзда.
— Нимага? Гуноҳим нима?
— Қўрқма, киравер. Бу ер бизнинг дўхтурхонамиз. Унутилган нарсалар шу ерда эсга тушади. Бу
ерда тузалмайдиганлар учун бошқа дўхтурхонамиз ҳам бор. У ерда унча-мунча дори-дармон
қилинади, — Ҳамдам уни гарданидан ушлаб ичкарига итарди. — Йигирма саккизинчида юрган
йўлларинг эсингга тушиб қолса, чақирасан.
Эшик шарақлаб ёпилиши билан Сайфи лаҳадга тушиб қолгандай сесканиб кетди. Бир неча
соатга эмас, бир умрлик қамоққа тушгандай баданига қўрқув титроғи югурди. «Ҳаққингиз йўқ!»
деб бақирмоқчи эди, ўзини тутди. Ҳайдар акасининг гапларини эслади: «Сени қамаб қўйсалар
ҳам чурқ этма. Кейинроқ гапириб берасан. Улардан қўрқдим, шу сабабли дарров айтмадим
дейсан. Укангни вақтлироқ қутқариш учун озгина жабр чексанг ўлиб қолмассан». Сайфи
кавказлик икки йигит оғир жиноят қилган бўлса ҳам, бунга менинг даҳлим йўқ, деб ўйлаётган
эди. Ҳали, мурда осилган дарахт ёнида довдирамаганининг сабабларидан яна бири — мурда
ёқилган пайтда у нарироқда, машина ичида эди. Бу томонга қарашга қўрқиб, писиб ўтирганди.
Йигитлар мурдани осиш учун ингичка сим арқон тайёрлашаётганини кўрган, «сим арқонда
осишмоқчими?» деб ажабланган эди. Ўша кунги кечқурунги поездда жўнаб қолгани учун
шаҳардаги гап-сўзлар, миш-мишлар ҳали қулоғига етиб келмаган эди.
Ҳамдам Толипов хонасига кириб сигарет тутатди. Ўриндиққа ястаниб ўтирди-да, оёқларини
стул устига чалиштириб қўйди. У Сайфини жиноятчилардан бири деб ҳисобламаётган эди.
Сайфи унинг учун чигални ечишдаги кичик тугунча эди. Ҳамдамга икки нарса қоронғи: Сайфи
қайси тўданинг одами? Нима учун машина номерини яширмади? Қотиллар нима сабабдан
этакларининг бир учини ўзлари кўтариб қўйишди? Тасодифми бу ё пухта ўйлаб қилинган
ишми? Ҳамдам икки-уч соатдан сўнг уни олиб чиқиб, қорнига мушт туширсам сайраб қолар,
деб ўйлаган эди. Шу ўтиришида хаёлига ажойиб фикр келиб, ўрнидан туриб кетди. Телефон
гўшагини олиб лозим рақамни терди. Зоҳид хонасида экан, гўшакни дарров кўтарди.
— Шопирни топдим, — деди Ҳамдам, «суюнчи бер», дегандай бир оҳангда.
— Нима дейди? — деди Зоҳид, бу гапни арзимас хабардай қабул қилиб.
— Ҳозирча жим. Без бўлиб ўтирибди. Парвойи фалак. Ўша дарахтнинг тагига ҳам олиб бордим.
Кўзини лўқ қилиб олган, туси ҳам ўзгармайди-я! Бунақасини энди кўришим. Тўдага киришдан
олдан сурбетликдан имтиҳон топширган бўлса керак. Лекин у бугуннинг ўзида сайраб беради.
Сайратмасам отимни бошқа қўяман.
— Яна муштми? — деди Зоҳид норози оҳангда.
— Э йўқ, ўртоқ прокурор, ҳозир қанақа давр? Қайта қуришми? Ҳа, шундай. Толипов ҳам ўзини
қайта тарбиялаган. Шундай бир ишни ўйлаб қўйдимки, сендақадан юзтаси, комиссар
Катанидан ўнтаси қойил қолиб, рўпарамда қўл қовуштириб туради.
— Қанақа иш?
— Сен соат олтида мурда ёқилган дарахт яқинига келиб тур, кўрасан. Агар Мақсуд акани
топсанг, яна яхши.
— Рўпарангизда қўл қовуштириб туриш учунми?
— Ҳозирча пичинг қилавер, майли, аммо соат олтида «акахон, қойилман, сизга!» деб
юборганингни ўзинг ҳам билмай қоласан. Сен олтида ўша ерда бўл. Мен бир оз кечикиб
бораман. Ҳа, сенинг вазифанг индамай, жим туриш.
Зоҳид унинг айтганларини бажаришга сўз бергач, гўшакни жойига илди.
Соат беш яримда Сайфини панжарадан бўшатди.
— Қани, юр, — деб кўча томон бошлади.
Унинг дағал муомаласи Сайфини ташвишга солди. «Бир балога гирифтор қилмасайди», деб
қўрқди.
— Бояги жойга ҳайда, — деб буюрди Ҳамдам машинага ўтиргач. Кейин сўради: — Канистрангда
бензин борми?
— Йўқ, — деди Сайфи ажабланиб.
— Йўлда олвол, ўн литр етади.
— Узоққа борамизми?
— Узоққа... шунақанги узоққа...
Сайфини энди росмана қўрқув ўз тўрларига ўрай бошлади. Бармоқларига титроқ югурди.
Ҳамдам буни сезиб, қувониб кетди. Сайфи йўлда тўхтаб, бензин олди. Хўжалик моллари дўкони
ёнидан ўтаётганида Ҳамдам машинани тўхтатди-да:
— Икки қулоч арқон олиб чиқ, — деб буюрди.
— Қанақасидан?
— Мол боғлайдиган, пишиқроқ бўлсин.
Сайфи бу буйруқни ҳам бажарди.
Катта йўл ёқасидаги ўша дарахт ёнида бир «Волга», унинг ёнида эса Зоҳид билан маёр Солиев
туришарди.
— Моторни ўчириб, калитни менга бер, — деди Ҳамдам. Сайфи титроқ бармоқлари билан
калитни узатди.
— Эсладингми? — деди Ҳамдам кўзини дарахтга тикиб.
— Нимани?
— Ўзингни овсарликка солма. Нимани сўраётганимни билиб турибсан. Йигирма саккизинчи
майда бу ерга ким билан келгансан, нима иш қилгансан?
— Бу ерга биринчи келишим.
— Шунақами? Қани, туш машинадан, — Ҳамдам шундай деб арқонни қўлига олиб, машинадан
тушди. — Юкхонани оч, канистрни ол.
— Нимага?
— Олавер, менга керак.
Кўнгли ёмон бир шумликни сезган Сайфининг оёғидан мадор қочди. «Волга» ёнида
турганларга хавотир билан қараб, Ҳамдамнинг буйруғига итоат этди. Дарахт остига
боришганда Ҳамдам арқондан сиртмоқ ясади. Сайфи кўзларини жавдиратиб, атрофга
аланглади.
— Қочишни ўйлама. Бир қадам нари-бери қўйсанг, отиласан. Ёрдам ҳам кутма, машинасини
тўхтатиб ёрдам берадиган аҳмоқ йўқ бу ерда.
— Нима қилмоқчисиз? — деди Сайфи титроқ овозда.
Унинг бу ҳолатидан Ҳамдам мамнун бўлди — унга айнан шу керак эди.
— Сени осмоқчиман, — деди хотиржамлик билан. — Кейин... ёқаман.
— Ҳаққингиз йўқ!
— Нега ҳаққим бўлмас экан, ҳаққим бор, оғайни. Бу шохга иккита одам осилди. Сен учинчиси
бўласан. Биз эса қотил топилмади, деб ишни ёпди-ёпди қилиб юбораверамиз.
— Ҳаққингиз йўқ! — деб бақириб юборди Сайфи.
— Сенинг ҳаққинг бормиди?
— Мен ўлдирганим йўқ!
— Ким ўлдирди?
— Билмайман.
Ҳамдам тескари қаради. Унинг ҳаракатини диққат билан кузатаётган Сайфи ҳам бошини бурди.
Шу заҳоти Ҳамдам чаққонлик билан бўйнига сиртмоқни ташлади. Сайфи арқонни икки қўли
билан чангаллаб, жон ҳолатда бақириб юборди. Зоҳид у томон интилиб қадам қўйган эди, маёр
Солиев тўхтатди.
— Йигирма саккизинчида келганмисан? — деб сўради Ҳамдам.
— Келганман, — деди Сайфи жон талвасасида.
— Нима учун эрталабдан бери мени лақиллатасан?
— Айтсанг, ўлдирамиз, дейишган. Бола-чақанг гаровда дейишган...
— Ким?
— Билмайман, танимайман уларни.
— Нечта одам эди?
— Иккита... улар бу ернинг одами эмас, тили бошқача эди.
— Бу ерда «Жигули» ҳам бор эдими?
— Бор эди, бир жингалак сочли йигит турувди.
— Кейин нима бўлди?
— Гаплашишди. Кейин менга жавоб беришди.
— Уришишмадими?
— Йўқ.
— Осишганда қаерда эдинг?
— Менга жавоб беришди, кетувдим.
— Ёлғон гапирма! — Ҳамдам шундай деб арқонни тортди. — Ўлик ёнаётганда ҳам шу ерда
бўлгансан. Машинангни кўрганлар бор.
— Ҳа... Ҳа... мошинангда қимирламай ўтир, дейишди. Ўтирдим. Бола-чақам гаровда эди...
— Сен ҳозир ҳам гаровдасан. Икки йўлинг бор: ё ўша одамларни бизга топиб берасан, ё шу
ерда кўмирга айланасан.
— Мен уларни танимайман... Кира қилиб олган эдим. Лекин бир уйга кириб чиқишган эди.
Балки ўша ерда туришар?..
Режа бўйича Сайфи бу гапни сўроқнинг ё учинчи ё тўртинчи куни айтиши лозим эди. Иш шу
даражада тезлашиб, мураккаблашиб кетдики, айтмасликнинг иложи қолмади.
Қайтишда машинани Ҳамдам ҳайдади. Сайфи қил кўприкдан ўтиб, аранг омон қолган одам
ҳолига тушган эди. У укасини қамоқдан чиқариш, ҳеч бўлмаса муддатини камайтиришга ёрдам
сўраб Ҳайдарга мурожаат қилгани учун энди ўзини ўзи лаънатлади. Тўғри, укасига жони
ачийди. Лекин, ҳозир аён бўлдики, ўзининг жони янада ширинроқ экан. Дастлаб унга вазифа
осон кўринган эди. Икки кавказликни ижарадаги уйидан олади, ўликхонага боради, улар
ўликни ўраб олиб чиқишади, сўнг катта йўл ёқасидаги дарахтга осишади, тамом вассалом.
Милиса сўраган тақдирда фақат ўликхонага борилганини айтмайди. Кавказлик йигитлар
ижарада турадиган уй кўрсатиб қўйилади, холос... Сайфи бир-икки сўроққа чақиришади-ю,
сўнг ҳоли қўйишади, деб ўйлаган эди. Агар унинг изига Ҳамдам тушмай, бошқа одам, масалан
Зоҳид тушганида балки шундай бўлармиди... Бир кунда гуллаб қўйгани учун энди Ҳайдардан
қўрқа бошлади. «Бу балки ёлғондан қўрқитгандир, Ҳайдар ака пўписа қилиб ўтирмас», деб
юраги орқасига тортиб кетди. «Балки ўзимни мошинадан ташлаб, биратўла қутулуб қўя
қолсаммикин», деган хунук фикрга ҳам борди. Шу онда Ҳамдам худди унинг фикрини
ўқигандай бир қараб олди:
— Сен қўрқма, — деди у, — сенга тегишмайди. Бизга тўғрисини айтиб, ёрдам берсанг жонинг
омон қолади. Керак бўлса, одам қўйиб сени қўриқлаймиз. Алдайдиган бўлсанг, уларга шерик
ҳисобланиб, халта-хуржунингни кўтариб жўнайсан. Бу ўйин шунақа бўлади: ё остидан, ё
устидан!
Бу сафар «чапга», — «ўнгга», деб Сайфи йўл кўрсатиб турди. Эски шаҳарнинг тор кўчаларидан
ўтишаётганда ўнг қўлдаги темир дарвозани кўрсатди:
— Шу уйга кириб чиқишган.
— Адашмадингми?
— Йўқ, ана, чап томондаги ахлатхона эсимда қолган.
Ҳамдам «яхши», деди-ю, машинани тўхтатмади.
— Тўхтатмайсизми?
— Нега?
— Ушламайсизми?
— Бу ёғини ўзимга қўйиб бер. Сен бугунги ишингни бажардинг. Энди оғзингга қулф уриб, жим
юр. Учариқ-тўртариқ қилиб жўнаб қолма. Шаҳардан бир қадам нари-берига чиқмайсан,
тушундингми?
Сайфи «тушундим», деб бош ирғади. У фақат Ҳамдамнинг бу гапига эмас, балки булардан
ҳали-бери қутулмаслигига ҳам тушуниб етди.
Кўприкдан ўтгач, Ҳамдам машинани тўхтатиб, тушиб қолди. Сайфи узоқлашиши билан, изма-из
келаётган «Волга» тўхтади.
— Тўқсон биринчи уй экан, — деди Ҳамдам, машина эшигини очиб. — Одам чақириш керак.
Унгача мен бир қараб чиқаман.
Ҳамдам машиналар оқимига муқобил юриб, тўқсон биринчи уй эшигини тақиллатди. Иккинчи
марта тақиллатганида ичкаридан «ҳозир» деган заифгина товуш чиқди. Сўнг дарвозанинг бир
табақаси мунгли овоз чиқариб қия очилди-да, узун енгли кўйлак кийган кекса аёл кўринди.
— Келинг, болам, — деди у, Ҳамдамнинг саломига алик олгач.
— Келинингиз билан ижарага уй қидириб юрувдик. Сизникида бўш жой бор, деб эшитдим.
— Вой, болам-ей, сал кеч келибсиз-да. Жой бориди, одам қўйиб қўйдик. Сиз оилангиз билан
турмоқчимидингиз? Нечта болангиз бор?
— Биттагина. Уч ёшда.
— Вой, аттанг-е, биз боп экансизлар-а, чолим қайсар-да, сабр қилайлик, десам, кўнмади.
Иккита йигитни бошлаб келиб, жойлади. Чулчитми-ей, тилига тушунмайман. Бир пайдо бўлади,
бир кўринмай кетади. Бунақаси менга ёқмайди, болам. Чол-кампирга оилали одам афзал-да.
Бола эрмак бўлади, лозим бўлиб қолса, иссиқ-совуқдан ҳам хабар олиб туришади. Сиз, болам,
ноумид бўлманг-а, ҳали чолим келсин, бир гаплашай, буларга жавоб берсин.
— Ижарачиларингиз шу ердами?
— Шу ерда бўлмай қолишсин. Уйқуга тўйишмайди булар. Ақли бўлса, шом кирганда
ухлармиди...
Ҳамдам эрта-индин хабар олажагини билдириб, изига қайтди. Кўп ўтмай, қўшимча кучлар етиб
келгач, тўрт йигитни ёнига олиб, яна дарвоза олдида пайдо бўлди.
— Вой, чолим ҳали келмадилар, — деди аёл ажабланиб.
— Холажон, бир гап айтаман, фақат сиз ваҳима қилманг. Мана бу йигитлар милисадан,
ижарачиларингизни кўришмоқчи. Сиз улар ётган уй эшигини кўрсатингу, ўзингиз тез четга
чиқинг, — деди Ҳамдам.
— Вой ўла қолай, вой Худо урди, — деди аёл.
— Ваҳима қилманг, дедим-ку.
Аёл қўли билан чап томондаги эшикни имлаб кўрсатиб, ўзи тўғридаги айвон сари юрди. Титроқ
овозда нимадир деди.
Ҳамдам эшикни зарб билан тепиб очиши билан тўрт йигит отилиб ичкари киришди. Донг қотиб
ухлаб ётган йигитлар қимирлаб ҳам қўйишмади. Хонтахта устидаги бўшаган ароқ идишлари,
димоққа урилган наша ҳидидан ҳаммаси аён эди. Йигитларнинг бетларига шапатилаб, сув
сепиб аранг ўзларига келтиришди. Улар уйғонгандай бўлишса-да, ҳали кайфдан қутулмаган,
нима бўлаётганини англаб етмаган эдилар. Уларнинг қўлларига кишан уриб олиб чиқилгач,
Зоҳид аёлни чақириб, хонага кирди-да, кўздан кечира бошлади.
— Кўрпа-тўшаклар меники, айланай болам, — деди аёл қўрқибгина. — Улар қуп-қуруқ
келишган. Ҳали ижара пулини ҳам беришмовди.
— Буларнинг ўзлари излаб келдими ё биров илтимос қилдими? — деб сўради Зоҳид.
— Чолим бошлаб келувдилар.
— Чолингиз ҳозир қаердалар?
— Қайдам... Балки самоворхонададирлар?
Зоҳид «топиб келасизми?» дегандай қилиб Ҳамдамга қаради. Бу қарашнинг маъносини
англаган Ҳамдам индамай ташқарига чиқди. Зоҳид бир чети ёстиқ остидан чиқиб турган
суратни олди — Жамшид кулимсираб турибди.
— Мана бу йигит ҳам келиб турармиди? — деб суратни аёлга кўрсатди.
— Йўқ-а, — деди аёл суратга дурустроқ ҳам қарамай. — Буларни ҳеч ким сўраб келмади.
Зоҳид токчадаги бўш тселлофан халтачалар билан қон теккан эм игнасини кўриб:
— Хола, энди бу хонага кирмай турасиз, ҳеч нарсага тегманг. Нарсаларингизни текшириб
бўлганимиздан кейин оласиз, — деди.
Бу орада ҳовлига гавдали, аёл «чолим» дегани билан кўриниши чоллик мартабасига етмаган,
оёқлари оғир гавдани кўтаришга мажолсизлигиданми, ўрдак каби лапанглаб юрувчи уй эгаси
кирди. Зоҳид у билан саломлашгач, аёлга берган саволларини қайтарди. Ўзи кутганидек,
тайинли жавоб ололмади: чол чойхонада ўтирганида бу йигитлар жой сўраб келишган,
дурустгина ақча беришмоқчи бўлишган, вассалом.
Экспертлар келиб хона кўздан кечирилгач, қўлга илинарли ашёвий далил ҳам топилмади.
Терговни ташқаридан кузатган одам бу йигит ўзининг исмини ҳам дуруст билмас экан, деб
ўйлаши мумкин. Зоҳид исми-шарифини уч марта сўраганида уч хил жавоб берди. Зоҳид «бу
лақиллатмоқчими ё дорининг таъсиридан ҳали қутулмадими?» деб ўйлади. Иккинчи йигит ҳам
шундай ҳунар кўрсатгач, терговни кечиктирди.
Эртасига уларнинг гаплари пойинтир-сойинтир бўлмади. Бу вақт ичида маёр Солиев уларнинг
кимлигини, қамоқхоналарда беармон ўтиришганини аниқлади. Зоҳид аввал ёши каттароғи —
Петрашвилини сўроққа чақирди.
Расм-русм бўйича дастлабки маълумотларни сўраб, ёзиб олгач, асосий муддаога кўчди:
— Йигирма саккизинчи майда қаерда эдингиз?
— Йигирма саккизинчи?.. Неча кун олдин бўлган бу йигирма саккизинчи?
— Ўн кун бўлди.
— Э, гражданин началник, ўн кун олдинги гап эсимда турадими? Кеча қаёқда эдим, билмайман.
Зоҳид Жамшиднинг расмини узатди:
— Бу йигит ким?
Петрашвили суратга узоқ тикилди.
— Танимайман.
— Ёстиғингиз тагида экан?
— Балки кампирнинг ўғлидир. Уйда ҳар хил расм кўп эди.
— Чол-кампир ҳам танишмади. Аммо... шеригингиз таниди.
— Шеригим таниган бўлса ўзидан сўрайвер, нега мендан сўрайсан?
— Ҳайдовчи ҳам таниди.
— Қайси ҳайдовчи?
— Сизларни олиб борган. Биз уни топдик.
— Ҳар куни ўнта машинада юрсам, ўнта ҳайдовчи танийди мени. Началник, тўғрисини айт, сен
бўйнимга нима илмоқчисан? Айтавер, келишамиз, мен бунақа ишларга ўрганиб кетганман.
— Йўқ, келишолмаймиз, гражданин Петрашвили.
— Нега гражданин, деяпсан, сен аввал айбимни исботла, қама, ундан кейин гражданин,
деявер.
— Гражданин началник деб аввал ким айтди?
— Менми? Ҳа... мен бунақа сўроқларда ўтиравериб ўрганиб кетганман. Ҳали бунақа
сўроқларни кўп кўрсам керак.
— Йўқ, кўп кўрмайсиз, буниси охиргисидир.
— Нега энди? Чиқариб юбормоқчимисан?
— Йўқ, энди чиқиш тушингизга ҳам кирмайди. Эндиги ҳукм биттагина ўқ бўлади.
— Қўрқитма, началник. Қўрқадиган аҳмоқлар ўлиб кетишган. Менга қара, сен ёш экансан, мен
сендақаларнинг кўпини кўрганман. Сен бошни қотирмагину мақсадингни айт. Фақат майда
безориликни тиркама. Обрўйим тўкилишини истамайман.
«Ҳали бунда обрў ҳам бор-а?!» деб кулиб қўйди Зоҳид.
— Гап бундай, Петрашвили, биз обрўйингизни тўкмасликка ҳаракат қиламиз: бўйнингизга
биратўла қотилликни иламиз, маъқулми?
— Қанақа қотиллик?!
Петрашвили бу саволни хотиржам тарзда, худди яқин ошнасига «Қаёққа кетяпсан, аҳволларинг
яхшими?» деб сўрагандай берди. Қамоқларда кўп юрганидан шундай совуққонмиди ё табиатан
безмиди, Зоҳид фарқлай олмади. У яна Жамшиднинг расмини ўртага қўйди:
— Шу йигит ўлдирилган.
— Бунақа шилта ишни менга илма, началник, овора бўласан, исбот қилолмайсан. Бу
қилиғингдан вишканинг ҳиди келиб турибди1.
— Ҳа, ана, билар экансиз-ку?
— Далил керак.
— Мана битта далил, — деди Зоҳид суратни қўлига олиб.
— Бизни кайфлигимизда қўлга олгансан. Суратни ўзинг ташлаб қўйгансан. Сурат чепуха, шу
боланинг калласини узиб ёнимга ташлаб қўйганингда ҳам исботлай олмайсан.
Кавказликнинг иккинчиси ҳам қарийб шундай жавоб берди. Икки кундан сўнг Зоҳид Сайфини
чақиртирди. Сайфи қатор турган етти киши орасидан икки кавказликни таниди. Шундан кейин
ҳам улар йигирма саккизинчи майда катта йўл бўйида бўлганларини тан олишмади.

Бу хабар Ҳосилбойваччага хуш ёқди. Набирасининг ўлик туғилиши нима экан, кимда-ким
Асадбек ўлибди, деб келса катта суюнчи беришга ҳам тайёр эди. Айрим хотинлар «бирон
нохуш гап чиқармикин» деган илинжда уззукун қўшнисиникига қулоқ тутади. Бақириқчақириқни эшитса, ёинки бирон ташвиш шабадасини сезса, қувонади. Қўшнисининг томи узра
кулфат булутини кўрса-ку, уникида байрам деяверинг... Ҳосилбойвачча ҳам шу тоифадан эди.
Янги йил арафасида Асадбекнинг қизи йўқолганини эшитганида қалбини шодлик офтоби бир
ёритиб ўтган эди. Элчинни куёв қилганида бу офтоб яна булут орасига яшириниб, уни икки ўт
орасига ташлади: Асадбекнинг мақсадини билолмай, каловланди. Элчинни кўпнинг ичида
масхара қилмоқчи бўлганида ҳам шу ҳол юз берди. Жамшиднинг етиб келиб, Элчинни оғир
аҳволдан қутқариши Ҳосилбойваччага «Асадбекка тегишли одамни хор қиладиган ҳали
туғилмаган», деган маънони англатган эди.
Ҳосилбойвачча учун Асадбек йўлдаги тоғ, уни қандай қилса-да, ағдариши, кемириб бўлса-да,
ту- гатиши лозим эди. Айланиб ўтиш мумкин эмас — тоғ орқа томондан ҳам босаверади.
Зайнабнинг ўғирланиши — бемалол ҳужумга ўтса ҳам бўлади, деган ишора эди. Асадбекка
ҳамла қиладиган довюрак топилибдими, демак, юришни бошлаш вақти етибди. Элчинни тўйга
таклиф этиш — шунчаки бир синов эди. Зайнабнинг ўлик бола туғиб, касалхонада ётиши уни
қатъий ҳужумга киришишга даъват этди.
У хушхабар олиб келган Шомилнинг қўлидан гугуртни олиб, тўртта чўпни чиқарди. Учтасининг
бошини бирлаштириб, тўртинчисини ёқди-да, тезлик билан шу учта чўпга тутди. Пов этиб
ёниши билан пуфлаб ўчирган эди, тўртала чўпнинг боши қовушиб, учоёқли минорага ўхшаб
қолди. Шомил хўжасининг маҳоратига беш кетиб, кулиб қўйди.
— Шомил, мана буни қара, Асадбек Элчинни куёв қилди, Жамшид ўлдирилди, қизи ўзини осди,
боласи ўлик туғилди... Ҳамма воқеаларнинг боши қовушмаяптими?
— Шунга ўхшайди, — деди Шомил ўйлаб ҳам ўтирмай. У собиқ шогирдини, ҳозирда эса
хўжайинининг ақлига тан берган, шу боис айтганларини мулоҳаза қилиб ҳам ўтирмас эди.
Ҳосилбойвачча чўп устини бармоғининг учи билан босган эди, «минора» сочилиб кетди.
— Асадбекни кимдир чинор деган эди. Чинорнинг ичини қурт ея бошлабди. Четдан томоша
қилиб тураверсанг, ғирт аҳмоқ бўласан. Темирни қизиғида босиш керак, дейишганми?
Асадбекнинг қизи ётган касалхонада одаминг борми?
— Бор. Ўзимга тегишли бир жонон бор.
— Менга Зайнаб керак.
— Олиб чиқайми? — деди ажабланиб Шомил.
— Қани ўйла-чи, ё томинг кетганми?
Ҳосилбойвачча ўйлаш учун фурсат бергандай жим қолди, сўнг ўзига-ўзи гапиргандай деди:
— Зайнаб у ердан гиёҳванд бўлиб чиқиши керак. Жононинг уни игнага ўргата олармикин?
— Мен айтсам, ўргатади.
— Ўргатсин, аммо эҳтиёт бўлсин. Биринчисини ўзига сездирмасин. Ўзи ҳам олиб турадими?
— Олганда-чи!
— Агар қовун туширса, мен сени ҳам, уни ҳам танимайман.
Бу пўписага жавобан Шомил тиржайиб, ғилай кўзларини ўйнатиб қўйди. Шомил хўжасининг бу
пўписаси қуруқ эмас, амалга ошуви муқаррар эканини билгани каби, Ҳосилбойвачча бу
тиржайишнинг маъносини яхши англайди. Бу тиржайишга ғилай кўзларнинг ўйнаши қўшилгани
— «кўнглингиз тўқ бўлаверсин, шу ишни эпламасам, бу дунёда нима қилиб юрибман»,
деганидир.
Шомил музлатгични очиб, ундан тунука идишдаги фин пивосидан олди-да, бирини очиб
хўжасига узатди. Иккинчисини очиб, бир кўтаришдаёқ бўшатди. Ҳосилбойвачча бир-икки ютум
ичиб, ўзига қайтарди. Шомил «сизники табаррук» дегандай тиржайиб уни ҳам бўшатди.
Зайнабни қўлга киритиш фикри Ҳосилбойваччада анча бурун уйғонган эди. Жувоннинг ўзини
осиши бу хаёлни ҳақиқатга тезроқ айлантириш имконини яратгандай бўлди. Боланинг ўлик
туғилиши эса имкон дарвозаларини кенг очиб юборди. «Ўзини осдими, демак, чорасиз қолган,
— деб ўйлади у. — Отасига ишончи йўқ. Отасининг ҳукмида яшаш жонига теккан. Ҳамма
нарсага эга аёл бекордан-бекорга ўзини осмайди...»
Ҳосилбойвачча Зайнабни қўлга киритган тарзда нима қилишни ҳам ўйлаб қўйган. Зайнаб бўйин
бергач, уни қўйнига олмайди, бирга бўлмайди. Тўғри, кўриниши, қад-қомати бинойи, ёш...
лекин отарчининг сарқитига куни қолибдими, деган маломатга тоқати йўқ. Балки кайфчиликда
тотиб кўрар... Зайнаб — йигитларники. Кимга ҳадя этишни Шомил билади. Зайнабнинг биринчи
вазифаси шу — йигитлар кўнглини овлаш. Бу қилиғи эртами-кечми, отасига маълум бўлади.
Асадбек қизининг нақадар ифлослигини ўз кўзи билан кўрса яна-да яхши! Унгача Зайнабнинг
яна бир юмуши бор — уйдаги гапларни етказиб туради. (Буниси энди Ҳосилбойваччанинг хом
хаёли. У Асадбекнинг уйда, айниқса хотини, фарзандлари ҳузурида ишдан гапириш одати
йўқлигини билмайди). Ҳосилбойвачча гиёҳвандларни яхши билади. Хумори тутганида қорадори
учун отасинигина эмас, қўлида бўлса бутун дунёни ҳам сотиб юборади.
Шомил хўжасининг ўйга толганини кўриб индамай ўтираверди. У шунга ўрганган.
Ҳосилбойвачча ярим кун ўйланса, ярим кун жим ўтиради. Дунёни сув босиб кетса ҳам жим
ўтираверади, хўжасининг хаёл суришига ҳалал бермайди. Ҳосилбойваччанинг Асадбекдан
фарқи шуки — бир ўзи ўйлайди, бир ўзи ҳукм чиқаради. Унинг бу одати Чувриндига ўхшаган
ақлли аъёни бўлмагани важидан эмас, балки ўз ақлининг мукаммаллигига ишонганидандир.
«Шу пайтгача ўз ақлимга суяниб панд емай, шу даражага етдимми — демак, нотўғри иш
қилмабман», деб ўйлайди. Кимдир ўғлига «сен чинор сояси бўлма, чинорнинг ўзи бўл», деган
экан. Шу ҳикмат Ҳосилбойваччага жуда ёқиб қолган. Ўшанда умри мазмунини чинор бўлмоқлик
учун курашдан иборат, деб белгилаган эди. Чинор бўлмоқлик — бировнинг ақли, бировнинг
маслаҳати билан битмайди. Бировнинг ақли билан ишлаш — чинорнинг эркин ўсаётган
шохларини кесиб туриш демакдир. Ҳосилбойвачча бунга тоқат қилолмайди. У чинор
шохларининг эркин ўсмоғини, янада кенгроқ майдонни қамраб олмоғини истайди.
— Сен Қиличдан хабар олдингми? — деб сўради Ҳосилбойвачча хаёл суришни бас қилиб.
— Хабар олдим. Ишлари ништяк. Қачон чиқариб оласизлар, дейди. Ўтган куни уйига ҳам келиб
кетди.
— Қачон чиқариб оласизлар, дейдими? Уни биз чиқариб олмаймиз, ким тиққан бўлса, ўша
чиқаради.
— Қанақасига?
— Шунақасига. Бир жойда «Винзаводни Қиличдан бошқа одам эплай олмайди, бизга ҳам
винзавод насиб қилиб қолар», дедим. Бу гапим ўша куниёқ эгасига етиб борган бўлиши керак.
Асадбек аканг Қилични чиқариб олишимга йўл қўймайди. Унинг икки чораси бор: биринчиси —
Қилични ўша ёқда йўқ қилиб юбориш, иккинчиси — тезроқ чиқариб олиш ҳаракатини бошлаш.
Унга иккинчи чора маъқул келади. Чунки заводни олимчаси эплай олмайди. Буни аҳмоқ одам
ҳам дарров сезиши мумкин. Асадбек чиқараверсин, Қилич меров, ундан эмас, биздан
миннатдор бўлади. Уни ҳеч бир чиқимсиз қўлга киритамиз.
— Чиқариб олишганини ўзлари айтишса-чи?
— Ишонмайди. Ундан ким хабар олиб турди? Зўрлардан ким ҳимоя қилди? Менми? Сен, томи
кетган аҳмоқ, «Қиличдан хабар олиб тур», деганимда бурнингни жийирган эдинг. Энди
тушундингми? Буни бир ўқ билан икки қуённи уриш, дейдилар. Мен уларнинг карталарини
чалкаштириб ташладим. Яқинда қўлларида кўзирлари қолмайди. Ўшанда банкка урамиз.
Қойилмисан?
— Мен сизни биринчи кўрганимдаёқ қойил бўлганман.
— Сен ҳозир бир иш қиласан: Қилични бир-икки соатга сўраб, шу ерга олиб келасан. Мен бир
унинг суҳбатини олай.
Шомил «бундан осонроқ иш йўқ», дегандай тиржайиб, ўрнидан турди. Аммо ўзига бўлган
ишончи бу сафар панд берди: лагерда комиссия бор экан, Қилични чиқара олмади. Хўжасига
қўнғироқ қилиб вазиятни билдиргач, «комиссия кетганидан кейин олиб келасан», деган буйруқ
олди.
Қилич Сулаймонов Асадбекка ёқиб қолган олимнинг бурнини ерга ишқаб, тавбасига
таянтирмоқчи бўлиб, ўзи қазиган чоҳга ўзи тушганини билмай ҳам қолди. Агар Ҳосилбойвачча
сотмаганида бу кўргуликлар йўқ эди. Асадбек бир-икки сўкиб, уришиб, кейин айбидан ўтарди.
Ҳосилбойвачча нима учун сотди, деб ҳайрон бўлиб юрганида Шомил келиб, янада баттар
ажаблантирди. «Сотгани нимаю энди меҳрибончилик қилгани нима?» деган муаммо уни бир
нафас бўлсин, ҳоли қўймади. Лагер зўрларининг тегажоқлиқ қилмаётгани, айниқса, уйга бориб
келишга рухсат теккани унда умид уйғотиб, Ҳосилбойваччага нисбатан бўлган ғазаб ўтини
ўчира бошлади.
Уйига бориб, хотини, фарзандларини кўриб йиғлаб юборди. Худди ёш боладай йиғлади. Кейин
эса... авваллари апоқ-чапоқ бўлиб юрувчи оғайниларининг хабар олмай қўйишганини эшитиб,
юраги баттар эзилди.
«Қиличхон ака, хизмат борми?» деб қўл қовуштириб турувчилар, «Қиличбой ошнам, сендан
бошқа ҳеч кимим йўқ бу дунёда, ошнам ҳам, акам ҳам, отам ҳам ўзингсан», дегувчилар,
«Қиличбек, ўла-ўлгунимча қарздорман, сендан тонсам — Худо урсин!» деб онт ичувчилар
қайларда қолишди экан? Қиличдан ҳазар қилдиларми, ё Асадбекдан қўрқдиларми?
— Эсон-омон кутулиб чиқай, бу даюслар билан ҳисоб-китоб бошқача бўлади, — деди Қилич
хотинига.
— Қўйинг, тинч яшайлик. Худога солинг, жазосини Худо берсин уларни, — деди хотини.
Қилич белгиланган вақтда лагерга қайтди. Биров ундан «қаёқдан келяпсан, ким чиқарди
сени?» деб сўрамади. Ётоққа кириб, олиб келган емак-ичмакларидан бир улушини хона тўрида
давра қуриб ўтирганларга берди. Таомил шу: уйдан олинажак ҳар нарсанинг сараси шуларга
берилиши шарт. Айримлар «ўзим емасам емай, қулоғим тинч бўлсин», деб ҳаммасини тутқазиб
қўя қолади.
Қилич бу ерга бир йил олдин келган эски таниши Шоалини таклиф этиб, каравоти устига кичик
дастурхон тузади. Нон устига нориндан солиб меҳмон қила бошлади.
— Норинни кўрсам, доим бир воқеа эсимга тушади, — деди кулиб Шоали, бир чимдим норинни
оғзига олиб бориб. — Бир қадрдонимиз бошқа вилоятдан келин туширадиган бўлди-ю, биз ўша
ёққа тўй олиб бордик. Кечаси поездга ўтириб, эртаси азонда манзилга етдик. Иззат-икром зўр
бўлди. Бир маҳал қарасак, норин кирди. Биз олиб борган тугунлар ичида норин ҳам бор экан.
Етиб келишгунча норин совуб қолибди, деб истишибди, денг. У ерларда норин қилишмас эканда...
— Ҳар жойнинг таомили ўзига яраша-да, — деди Қилич кулиб.
Шоали нориндан иккинчи ё учинчи олишида хона тўридаги даврабоши ўрнидан туриб, буларга
яқинлашди. Куйлак кийишни ёқтирмаганиданми, ё баданидаги хилма-хил суратларни кўз-кўз
қилишни яхши кўрганиданми, ярим-яланғоч юрувчи бу Зўр бировга бежиз яқинлашмас эди.
Унинг кимгадир яқинлашуви ё мушт тушириш билан, ё бўйнига бир нима илиш билан
якунланарди. Шу сабабли Қилич унинг ўзи томон келаётганини кўриб, хавотирланди.
У Қиличга рўпара бўлди-да:
— Братан, бу ёққа қараворинг, — деб эшик томон юрди.
«Нима гуноҳ қилибман, ё овқатдан бир нима чиқдими?» деб ҳадиксиради Қилич.
— Братан, келганингизга тўрт ойдан ошдими? — деди Зўр, эшикка етмай тўхтаб.
— Ошди, — деди Қилич, бир қадам берида тўхтаб.
— Биров чертдими?
— Йўқ.
— Нимагалигини биласизми?
— Йўқ.
— Қош-кўзингиз чиройли бўлгани учун эмасдир, а? У ёқдаги бойвачча братанларнинг ҳурмати
бор. Улар нима деса, бизга закон, гап йўқ. Лекин ҳаддингиздан ошсангиз, отвечайт қиласиз.
Сиз кимни сийлаяпсиз, биласизми.
— Ҳа, биламан. Эски танишим.
— Уни ҳеч ким овқатга таклиф қилмайди, сезмаганмисиз?
— Йўқ.
— Каллаварам экансиз. У билан ҳеч ким бирга овқат емаслиги керак. Закон шунақа.
— Нега?
— Негами? У бир пайтлар мент бўлган.
— Йўғ-е, у дўкон мудири эди.
— Ўзидан сўранг. Биз янглишмаймиз. Законни бузганнинг иши чатоқ бўлади. Амма-холасига
қараб ўтирмаймиз.
У шундай деб Қиличга қаттиқ тикилди-да, жойига қайтди.
Шоали Қиличдаги ўзгаришни бир қарашда сезди:
— Нима гап? Овқат берма, деяптими?
— Ҳа... мент бўлган дейди.
— Булар ҳар балони билишади. Ўттиз йилча олдин ҳарбий хизматдан қайтганимда ўн кунча
милисада ишлаганман. Ёшликда қизиқиш бўлган-да. Ўшанда адам раҳматли қулоғимни бураб,
бўшатиб олган эдилар. Шу ерда эслатишди буни. Буларнинг қонуни бутунлай тескари: у ёқда
бир ҳужжат тўлдирсак, ўзинг қамалганмисан-йўқми, қариндошларинг ичида судланганлар
борми ё йўқми, чет элларда қариндошларинг борми, деб суриштиришади. Булар эса «милисада
ишлаганмисан, милисада қариндошларинг борми, комсомол ё коммунист бўлганмисан», деб
суриштириб, шунга қараб муомала қилишади. У ёқда озгина харажат қилиб ҳужжатни
эплаштириш мумкин. Бу ёқда гапнинг ҳам фойдаси йўқ, пулнинг ҳам. Сиз билан биз уларнинг
қаторида бўлишни истасак ҳам давраларига қабул қилишмайди. Биздан нафратланишади.
Таклиф қилганингизда рад этиб, тушунтирмоқчи эдим, сизга муносабатлари ўзгача, индашмас,
деб ўйлабман.
— Ўттиз йил олдинги гапнинг буларга қандай фойда-зарари бор?
— Ҳеч қандай. Фақат улар ўз қонунларини бузишмайди. Уларнинг қонунида имтиёз, изоҳ,
сабаб деган гаплар йўқ.
— Буларга таъсир ўтказадиган одамлардан илтимос қилиб кўрайми?
— Қайдам? Фойдаси бўлармикин? Баъзи масалаларда уларга Худонинг ўзи ҳам бас келолмас, —
Шоали шундай деб хўрсинди. — Ҳа, майли, бошга тушганни кўз кўрар... Болалигимизда адам
раҳматли бузоқ олиб берган эдилар. Қарасак, ҳаммаёғини кана босибди. Биттадан терганмиз.
Биласизми, Қиличбек, биз ўша кана босган бузоққа ўхшаймиз.
Қилич кулимсиради:
— Қўйсангиз-чи, Шоали ака, ўхшатишга топган жониворингизни қаранг. Ҳеч бўлмаса буқа
денг... — деб гапни ҳазилга бурмоқчи бўлди.
— Биз буқа бўлолмаймиз, йўл беришмайди бунга. Одамлар бизларга ҳавас қилишади, а? Пулни
қоплаб топади, егани олдида, емагани кетида, дейишади. Тўғри, топамиз. Лекин
топганимизнинг ҳаммасини ўзимиз емаймиз-ку? Харидордан бир сўм уриб қолсам, менга ўн
тийини қолади. Лекин ҳаммманинг кўзи олдида мен ўғриман, мен муттаҳамман. Тўқсон тийинни
еб ётганлар билан ҳеч кимнинг иши йўқ. Улар фариштага ўхшаб юришади. Чиройли
гапиришади, чиройли кийинишади. Уларга қараб туриб этагида намоз ўқигинг келиб кетади.
Ичи ёриб қаралса-чи? Ҳамма бузуқликларни кўриб, кўнглинг ағдарилади. Ҳа... Биз бузоқмиз.
Канани ҳеч ким тергани келмайди. Силламизни қуритишиб, сўнг яхши семирмади, берадиган
қони кам деб, қассобга оширишади, — Шоали шундай деб фотиҳа ўқиди. — Жойимга борай,
қараб-қараб қўйишяпти, яна сизга осилиб юришмасин.
Қиличнинг танишига меҳр кўргазгани беиз кетмади — нонуштада унга нон «етмай қолди». Сал
нарида ўтирган Зўрнинг қараб-қараб қўйишидан билдики, бу кечаги қилмиши учун берилган
мукофот. Янада ойдинроқ айтилса — огоҳлантириш. Ишга кетаётганида бир йигит қаттиқ
туртиб ўтди. Узр сўраш ўрнига тиржайиб қўйишидан фаҳм этдики, булар билан ҳазиллашиб
бўлмайди. У кун бўйи бир нарсани ўйлади— бу ердан чиқариб олишга Ҳосилбойвачча журъат
этолмас, Асадбекдан ёрдам сўраш керак. «Хат ёзиб чиқараман, ё хотиним бориб оёғига
йиқилади. Шунча азоб чекканим етар».
Шу фикрга келиб турганида унга «шаҳарни бир айланиб келиш учун» рухсат беришди.
Лагер дарвозасидан сал наридаги машина олдида Шомилни кўриб, ажабланди.
«Тинчликмикин?» деб кўнглига хиралик оралади. Шомил «Тезроқ юр», дегандай қўл силтаб,
жойига ўтирди. Қилич қадамини тезлатди.
— Бўсснинг гапи бор экан, — деди Шомил.
— Қанақа гап?
— Билиб қўй: Бўсс яхши гапи бўлса чақиради. Ёмон гапи бўлса ўзим етказиб қўя қоламан. Сен
унинг оёғини ялашинг керак, билдингми?
Улар кириб келишганда Ҳосилбойвачча ширакайф бўлиб олиб бир қиз билан маишатни
бошлайман, деб турган эди. Шомил бунақа ҳолатга кўникиб кетгани учун ҳеч бир мулозаматсиз
ичкари кириб стол устидаги фин пивосидан биттасини очиб, ичди. Қилич Асадбек ҳузурига кўп
кирган, аммо бунақа ҳолатни учратмаган эди. Маишатга ишқибоз бўлган Кесакполвон ҳам
бундай қилиқ қилмасди. Шу сабабли Қилич ичкари киришни ҳам, кирмасликни ҳам билмай,
остонада туриб қолди.
Ҳосилбойвачча унга бир қараб қўйди-ю, қизни эркалашда давом этди. У бефаросат эдими ё
«кўриб қўй, бу дунёда мен истаган ишимни қила олиш қудратига эгаман», демоқчи бўлдими —
буниси Қиличга қоронғу.
Ҳосилбойвачча қизнинг бақбақасидан чимчилаб Шомилга қаради-да:
— Қалай, зўрми?
— Гап йўқ, шикалад! — деди Шомил, кейин Қиличга қаради. — Қоққан қозиқдай туришини
қаранг уни, киравермайсанми? Ўзингнинг аканг-ку!
Қилич ўзидан бир неча ёш кичик «ўз акаси»га яна бир марта салом бериб, ичкари сари икки-уч
қадам қўйди.
Ҳосилбойвачча қизни тиззасидан тушириб, «нариги хонага кириб тур», деди-да, Қиличга
рўпарасидан жой кўрсатди. Шомил чаққонлик билан қадаҳларга коняк қуйиб аввал хўжасига
узатди. Ҳосилбойвачча афтини бужмайтириб, «ичмайман», деб қўл силтади. Қилич ҳам рад
этмоқчи эди, Шомил:
— Сен ич, — деб буюрди.
Қилич унинг амрини бажарди.
— Нимага чақиртирганимни биласанми? — деди Ҳосилбойвачча.
— Билмайман.
— Мен сени сотдим, а?
Қилич жавоб бермай, бошини эгди.
— Сотдим. Нега тўғри гапдан қўрқасан? Нима учун сотдийкин, деб ўйламадингми?
— Ўйладим.
— Хўш, нимага сотдим?
— Минг ўйласам ҳам сабабини билмадим.
— Билиш учун ақл керак. Ақл кимда бўлади? Ақл одамда бўлади. Сен одаммисан? Шомил бу
одамми?
— Афт-башараси ўхшайди.
— Афт-башара итда ҳам, эшакда ҳам бор. Билиб қўй — сен одам эмассан. Сен, —
Ҳосилбойвачча унга тикилганича ўйланди-да, сўнг сўзини давом этди. — Сен — гўнг титадиган
қўнғизсан. Маконинг гўнг, емишинг гўнг. Шунинг учун дунёни гўнгдан иборат деб ўйлайсан.
Мен сени Бек акангга сотдим. Мени сотқин деяётгандирсан, а?
— Йўқ.
— Шунинг учун ҳам аҳмоқсан. Сен хоинлик қилдинг. Сени едириб-ичираётган одамга хоинлик
қилиб, менинг агарўдимдаги гўнгни титмоқчи бўлдинг. Шомил, ўз хўжайинига хоинлик қилган
гўнгқўнғиз менга халол хизмат қилиб берадими?
— Бунақаси бўлмаган.
— Ана, эшитдингми, балони билади бу ғилай. Ҳали бунақаси бўлмаган, деяптими, демак,
бўлмаган! Лекин сен менга кераксан. Керак бўлганинг учун сотдим. Хоинлик учун
жазоланишинг лозимлигини билишинг керак эди. Менинг нималарга қодир эканимни билиб
қўйишинг шарт эди. Энди сени чиқариб оламан. Сен Асадбек акангда ишлайверасан, лекин
менга хизмат қиласан. Шунга розимисан?
— Розиман.
— Дарров рози бўлма, аввал ўйла. Бек акангдан қўрқмайсанми?
— Сиз борсиз-ку?
— Менми? — Ҳосилбойвачча кулди. — Мен сени деб Бек билан олишмайман. Эпласанг
ўйнайсан бу ўйинни, эпламасанг ўтиравер.
— Эплайман.
— Шомил, эшитдингми? Эплар экан. Демак, ўйинга кирди. Карталар тарқатилди. Кўнга нима
тикасан?
— Билмайман, айтганингиз.
— Жонингни, — деди Шомил ғилай кўзини ўйнатиб.
Бу гапдан Қилич бир қалқиб тушди.
— Нима, қўрқяпсанми? — деди Ҳосилбойвачча. — Битта жонинг билан қутулсанг катта гап. Бу
ёқда бола-чақанг бор...
— Фақат... болаларимни ўртага қўшмайлик.
— Ўзинг биласан. Мен айтдим-қўйдим. Шунга қараб ўйнайверасан.
Ҳосилбойвачча шундай деб ўрнидан турди-да, керишиб қўйиб, қиз кириб кетган хона сари
юрди.
Шомил қуйиб узатган конякни бир кўтаришда бўшатгач, Қилич изига қайтди.
Зайнаб... Кўзлари ғамгин боқувчи, сочлари паришон тўзиган Зайнаб... Этаги тўпиғини беркитиб
турган, енги бармоқларининг учларига қадар тушган ҳарир оқ кўйлакда. Оққуш каби сузиб
юради. Жавдираган кўзлари ниманидир ахтаради.
«Зайнаб, нимани қидиряпсан? — дейди Элчин.
— Боламни... болам қани? — дейди Зайнаб йиғламсираб. Сўнг ҳеч кутилмаганда Элчиннинг
бўғзига чанг солиб, бўға бошлайди... — Боламни топиб беринг, боламни...»
Элчин бўғилиб, хириллай бошлайди.. Ана шу хирқироқ уни уйғотиб юборди. Юмшоқ ўриндиққа
ястаниб, оёқларини узатиб ўтирган эди. Кўзи илинибди. Соатга қаради: ўн дақиқагина
мудрабди. Шу уйқусида кўрган туши — Зайнаб.
Кундузи касалхонага борган эди. Одатдагича қайнонаси билан кўришиб қайтди. Қайнонаси ҳам
камгап: «Соғлиғи яхши, ётибди», деган гапдан нарига ўтмайди. Элчин бугун «ўрнидан туриб,
юряптими?» деб сўраб, «ҳа, юряпти» деган лўнда жавоб олди. «Юраётган бўлса, нима учун
чиқмайди?» деб сўрамоқчи эди, негалигини ўзи билгани учун саволдан ўзини тийди.
Зийрак Манзура куёвининг кўзларига қараб, сўрамоқчи бўлган сўроғини англади.
«Ҳузурингизга қандай чиқсин? Жон аччиғида бемаъни гапни айтиб юборди. Энди юзи шувут.
Бундан кейинги турмушинглар қандай бўлади, мен ҳайронман», демоқчи бўлди-ю, куёвидан
садо чиқмагани учун индамай қўяқолди. Сукут билан берилган саволга жавоб ҳам сукут билан
бўлди.
Боласини кўмиб келганидан бери Элчиннинг кўзига дунё қоронғу бўлиб кўринади. «Боланг
ўлик туғилди», деган хабарни эшитганида аввалига «бу чиркин дунёнинг сассиқ ҳавосидан
нафас олиб яшашни истамабди» деган хаёлга борди. Болани тупроққа топширгач, гўё
юрагидан бир нарса узилди, гўё ўша «бир нарса» ҳам тупроқ остига кўмилди. Ўша — «бир
нарса» нима эди? Умидми эди? Бу дунёда бахт ҳам мавжудлигини англатиши мумкин бўлган
нажотми эди? Умид ўлдими, нажот кўмилдими? У ҳолда бу дунёда нима қолди? Фақат қасосми?
Фақат қўрқувми? Фақат ҳасадми?.. Энди яшамоқдан мақсад надир? Ўлик руҳи эндигина қайта
жонланаётган эди, юрагида кўз юмиб ётган меҳр эндигина уйғонаётган эди. Алҳол бу руҳнинг
тирилмоғига ҳожат борми? Бу юракка меҳр лозимми энди?..
Элчин ақл-ҳушидан айрилиб, девона ҳолига келди, дейиш ҳақиқатга хилофдир. Агар у
девонаваш бўлганида эди, бу дунёда яшаб юрмоғи осонроқ кечарди. Мол-дунёсини кўпайтириш
учун қумурсқадай ғимирлаб, кези келганида эса ваҳший ҳайвон сингари бир-бирини
ғажийдиган одамлардан кулиб юраверарди.
Унинг эси жойида эди. Оқни қорадан ажрата оларди. Аммо катта шаҳарга келиб, чорраҳада
гангиб турган одам ҳолида эди — қайси кўчага киришни аниқ билмасди. Қамоқда эканида
тузган режалари хом экан, туздан солинган қаср экан — бир ёмғирнинг зарбига ҳам дош
беролмади — эриб кетди. Асадбек билан шердек олишаман, деб ўйлаган эди, аммо ғанимнинг
қуён эмас, ўз номига яраша арслон эканини ҳисобга олмабди. Энди нима қилсин? Зелихон
кетди. Қачон қайтиши номаълум. Суянадиган тоғи ўша эди. Энди кимга суянади, кимдан
маслаҳат сўрайди? Анварданми? У фалсафа сўқишдан бошқа нарса билмайди. Бугун келиб
«Асадбекнинг отасига тааллуқли архивни ўрганяпман, зўр одам бўлган экан катта қайнотанг»,
деб кетди. Элчиннинг дарди қай- да-ю, Анварники қайда!
Анвар гапириб-гапириб, ўзи ҳам чарчаб, Элчинни ҳам чарчатиб кетди. У кетгач, Элчин юмшоқ
ўриндиққа ястаниб, кўзи илинибди...
Элчин кўнгил хиралиги тарқалармикин, деган ниятда ҳовлига чиқиб муздек сувда ювинди. Бир
оз роҳатлангандай бўлди. Аммо бу ҳузур узоқ давом этмади. Уйга қайтиб кириши билан этагига
илашиб юрган дардли ўйлар яна вужудини қамраб олди. Кўз олдига оқ либосдаги Зайнаб
келди.
«Болангиз туғилгандан кейин мени ўлдиринг!.. Мен... сизга хиёнат қилдим... Мен... Яшашни
истамайман... Жамшид акамнинг ёнларига боришни хоҳлайман... Эркак бўлсангиз мени
ўлдирасиз!..»
Йўқ, бу гапларни тушида эшитмади, ўнгида ўз қулоғи билан эшитган. Баъзи одамларнинг ўнг
қулоғидан гап кириб, чап қулоғидан чиқиб кетса, Элчиннинг икки қулоғидан кириб, тўғри
юрагига бориб, муҳрланиб қолган. Бўш қолди деганича ғимирлаб куйдираверади. Ҳозир
кўрган туши эски яраларни яна тимдалади.
Руҳи шу зайлда азоб чекиб ўтирганида эшик қўнғироғи жиринглади. Тўй мавсуми бошлангани
учун уни йўқлаб келувчилар кўпайган, ҳатто жонига ҳам теккан эди. Ҳозирги ташриф ҳам
шулардан биридур, деб ўйлаб, ғижинди. Ташқарига чиққиси келмади.
Боласини тупроққа топшириб келган куни кечки пайт қўнғироқ худди шундай жиринглади.
Бирор киши кўнгил сўраб келгандир, деб ўйлади. Айни дамда у кўнгилга таскинлик бера
олувчи одамга муҳтож эди. Афсуски, ўйлагандек бўлмади. Тавозе билан саломлашган одам уни
тўйга айтиб келган эди. «Тўйимизни ўзингиз қизитиб берасиз, айтганингиздан бир сўм кам
берган — номард», деб гап бошлашининг ўзидаёқ Элчиннинг жони ҳалқумига келди. «Бу одам
ташвишимни билмайди-ку», деб ўзини босиб, эътибори учун миннатдорлик билдириб,
таклифини рад этди. У одам буни санъаткорнинг ноз-фироқи деб англаб, эланишни бас
қилмади. Тоқати тоқ бўлган Элчин ташвишини айтишга мажбур бўлди. «Тўй йигирма беш
кундан кейин-ку, Ҳофиз ака? Ундан кейин бунақа болага аза тутилмайди», деган жавобни
эшитиб, унинг ёқасидан бўғиб олганини ўзи ҳам сезмай қолди. «Йигирма беш кундан кейин
бола тирилиб келадими?» деб бўралаб сўкди. Тўйга айтиб келувчи хайр-маъзурни ҳам насия
қилиб жўнаб қолгач, «Мени одам деб айтиб келган экан, тушунтирсам бўларди...» деб қилган
ишидан афсусланди. Уни одам деб эмас, ҳофиз ҳам деб эмас, балки Асадбекнинг куёви бўлгани
учун таклиф қилаётганини Элчин фаҳм этмади.
У ҳозир эшик очгани бораётиб шуларни эслагач, яна ғижинди. Эшикни очиб, башанг кийинган,
тавозе билан салом бергувчини эмас, енги калта куйлак кийган, қорувли, қирғий кўз йигитни
кўриб, ажабланди. «Адашиб келгандир», деб хаёл қилиб, унинг ёрилган лабига, шилинган
ёноғига қараб қўйди.
— Элчин ака сиз бўласизми? — деб сўради йигит.
— Ҳа, мен...
— Сизда зарур гапим бор. Остонадан ҳайдаманг, илтимос.
Йигитнинг гапи Элчинга малол келди.
— Меҳмонни остонадан ҳайдайди, деб эшитган эдингизми?
— Озгина тўпорилигим бор, ака, афт-башарамни кўриб, гаплашмай қўясизми, деб қўрқдим-да.
— Йигитчиликда афт-башара деган шунақа бўлиб туради. Қани, кираверинг. Остонада туриб
гаплашишнинг хосияти йўқ, дейишади.
Йигит ортиқча такаллуф кутмай аввал ҳовлига, сўнг меҳмонхонага кириб, Элчин кўрсатган
жойга ўтирди. Кўз қарашларига қараб, уни бу ерга оғир дард бошлаб келганини фаҳмлаш
мумкин эди. «Бу йигит ким? Асадбекнинг дастёрлариданми ё Асадбекнинг одамларидан тепки
еб аламзада бўлганларданми», деб ўйлади Элчин. Йигит мақсадини айтишга қийналди.
Бармоқларини ўйнаб қисирлатди. Элчин:
— Сиз менинг исмимни биларкансиз, мен эса... — деб гап бошлаган эди, йигит тилга кириб,
сўзларини бўлди:
— Исмим Ҳалимжон.
— Исмингиз жисмингизга мосга ўхшамайди?
— Тўғри, ҳалимдек эмасман. Мен ўзи... «чўрний поясман»1
— Зўрига тушиб қолдингизми? — деди Элчин унинг юзига ишора қилиб.
— Зўрларига... Гап бунда эмас. Калтак еган билан одам ўлмайди, ака. Қорнимга эмас, қадримга
йиғлайман, деган мақол бор-ку? Бошимга бир иш тушди. Ўйлаб-ўйлаб чорасини топдим. Сиздан
нажот истаб келдим.
— Нажот? — Элчин кулимсиради. — Мендан қандай нажот кутиш мумкин?
— Агар дардимга тушунсангиз, юрагингизда раҳм-шафқат бўлса, ёрдам бера оласиз.
— Ҳалимжон, сиз гапни жуда узоқдан бошлаяпсиз. Дардингизни йигитчасига шартта-шартта
айтинг.
— Бўладиган гап шуки, бир қиз билан аҳду паймонимиз бор эди. Отаси унамабди. Қизни
ўқишдан чиқариб юртига олиб кетишди. Изма-из бордим. Қизни олиб қочдим, десам ҳам
бўлади. Унинг ҳам кўнгли тоза, меники ҳам тоза эди. Никоҳ ўқитамиз, деб турувдим.
Билмайман, қаердан ис олишди, кеча кечқурун турган еримизга бостириб киришди. Қизнинг
отаси, акалари бор. Акалари уришди, уларга тегмадим. Кейин яна уч-тўрттаси пайдо бўлишди.
Биттаси ғилай, жуда беаёв экан. Улар билан олишдим. Лекин ҳаммасига бас келолмадим. Қўлоёғимни боғлаб, машинани юкхонасига босишди. Анча юришди. Кейин бир жойда тўхтаб, мени
юкхонадан олишди. Қарасам, дарё бўйи. Ҳаммаёқ ахлат, тош. Сув бўйлаб кетган узун қувурга
рўпара қилишди. Қувурнинг ичида энгашиб бемалол юрса бўлади. Ғилай қорнимга бир тепиб,
букчайтирди. Сочимдан тортиб қувурга киритмоқчи бўлди.
— Кир, қувурга! — деб сўкди.
Билдимки, кирсам — ўламан. Қаршилик кўрсатишга кучим қолмаган. Бирдан хаёлимга ғалати
гап келди:
— Бу ишингни Асадбек акам билсалар, уруғингни қуритворадилар, палид! — деб бақириб
юбордим. Нимага шунақа деганимни ҳозир ҳам билмайман. Хуллас, шу гапим таъсир қилди.
«Бир куннинг ичида қорангни ўчирасан, бўлмаса — ўласан!» деб машиналарига ўтириб, жўнаб
кетишди. Асадбек деган номдан қўрқишдими, демак, ё ўшанинг одамлари ё ундан қўрқадиган
бошқа тўданинг одамлари, деб ўйладим. Мен Асадбек деган одамнинг номини эшитганману
ўзларини кўрмаганман. Фақат шинаванда улфатлардан сизни у кишига куёв бўлганингизни
эшитган эдим. Шу эсимга келиб, қора тортиб келдим, ака.
— Иш юришмаса, атала тиш синдиради, деган мақол бор. Сизнинг ишингиз шунақа бўлибди.
Мен нима қилишим мумкин?
— Агар улар Асадбек аканинг одамлари бўлса, бир оғиз гапириб қўясизми? Менинг бировга
зарарим тегмайди. У қизни яхши кўраман, шуни деб ўлиб кетсам, майли, розиман...
Элчиннинг назарида бу арзон-гаров гапдай туюлди. У:
«Киприги — ханжар, карашма — тиғ,
 кўз ташлаш — яшин,
Гар шаҳид бўлмоқчи эрсанг,
 Карбало шу ердадир»,
деган қўшиғи билан машҳур бўлганидан бери «сенинг ишқингда ўлишга розиман» деган
ашулаларни айтиб юргани учун ҳам шундай туюлди. У ишқ йўлида қурбон бўлишга тайёр
ошиқларни киноларда кўрган, китобларда ўқиган, аммо бундай рўпара бўлмаган эди.
Ҳалимжон «ўлиб кетсам, майли, розиман», деб ўйлаб, астойдил гапирдими ё шунчаки тилидан
учдими? Наҳот муҳаббати учун жон беришга тайёр йигитлар ҳозир ҳам мавжуд бўлса?!
Элчиннинг назарида ҳозирги йигитлар сақич чайнашдан бошқа нарсага ярамай қолишган,
уларда бундай туйғунинг мавжудлиги мумкин эмасдай эди. Ҳалимжон айтган гапнинг арзонгаров туюлишига яна бир сабаб шу бўлди. Қизиқ-да, атрофда хушсурат қизлар кўп, дарахтни
тепсанг шохидан барг эмас, ҳурилиқолар ёғилиб турса... Хўп, бирига кўнгил қўйдинг, кўнмади.
Ана, навбатда яна ўнтаси кўзларини сузиб турибди. Иккинчиси бўлмаса, учинчиси... Элчин
йигитларни зимдан кузатиб, шу хаёлга келар эди. Ҳозир Ҳалимжоннинг сукутга берилганидан
фойдаланиб, унга зимдан тикилди. Унинг лаблари, бармоқлари титрамас, кўзларида ёлбориш
нури йўқ, аксинча, қатъият зуҳур эди.
— Қизиқ гапни айтдингиз, — деди Элчин, сукутни узоқ чўзилишига йўл қўймай, — агар «бошқа
чорангиз йўқ экан, иним, мана бу заҳарни ичингу тинчингизни топинг», десам кўнасизми?
Ҳалимжон унга ажабланиб қаради:
— Калака қиляпсизми, ака?
— Шунчаки сўрадим-да.
— Ака, мен ҳузурингизга йиғлаб келганим йўқ. Заҳар ичиб ўладиган аҳмоқ эмасман. Ўлсам ҳам
олишиб ўламан, — Ҳалимжон шундай деб шашт билан ўрнидан турди.
— Тўхтанг, қизишманг, ўтиринг.
«Азал котиблари ушшоқ бахтин қора ёзмишлар, бу мазмун ила хат ул сафҳаи рухсора
ёзмишлар».
— Нима деяпсиз, тушунмадим?
— Жойингизга ўтиринг, Ҳалимжон, ўйлаб кўрайлик-чи. Сиз менга ўша йигитларнинг афтангорини тасвирлаб беринг. Бошлиғи ғилайми? Гавдали бақувват одамми? Ёши... ўттиз бешқирқларда, а?
Ҳалимжон воқеани қайтадан баён қилди. Элчин ғилайни эслади. Уни хор этган ўша тўйда
Ҳосилбойваччанинг атрофида ишшайиб айланиб юрган ғилайни кўрган эди.
— Асадбекнинг одамлари орасида бунақа йигитларни кўрмаганман. Лекин мен суриштирай-чи.
Аввал уларнинг кимлигини билай, сўнг чорасини излаймиз.— Шу онда Элчиннинг хаёлига бир
фикр келиб, илмоқ ташлаб кўришни маъқул топди: — Агар бу ишга Асадбек аралашса, у ҳақ
талаб қилади.
— Қанақа ҳақ? Пулми? Менда пул йўқ, ака, кетмончининг боласиман.
— Пул эмас... агар у сизнинг «чўрний пояс» эканингизни билса, хизматга таклиф қилиши
мумкин.
— Хизматдан қочмайман.
— Нима хизмат, деб сўрамадингиз-ку?
— Ака, нима хизмат эканига ақлим етиб турибди. Одам ўлдир, демаса бас. — Ҳалимжон шундай
дегач, қайтишга изн сўради.
Кутилмаган меҳмон кетгач, Элчин анчагача ҳовлида айланиб юрди. У хизмат масаласида
атайин илмоқ ташлаган эди. Яқингинада ёлғиз қолганидан сиқилиб турувди, бу йигитни Худо
етказдими, билмайди. Нима учундир бир суҳбатдаёқ унга ишонгиси келди. «Асадбек ҳаммани
ҳам хизматга олавермайди, қайси йўл билан бўлса-да, бу йигитни тавсия этиш керак», деб
ўйлади Элчин.
Ҳалимжоннинг қиз учун олишиб ўлиш ҳақидаги гапи Элчиннинг хаёлига ўрнашиб қолди. У ҳам
ўзини чин ошиқлар сафига қўшарди. Ноиласини севарди. Аммо Ноилага етишолмаган тақдирда
ўлиши мумкин ё мумкин эмаслигини ўйлаб кўрмаган эди. Ноилага осонлик билан етишгани
учун балки шундай бўлгандир. Ҳа... осонлик билан етишган эди, осонлик билан ажради. Ана
ўшанда ўлимни бўйнига олди. «Қамашсин, отишсин», деди. Катта хато қилганини кейинроқ
англади. «Бу йигитнинг ақли жойида, ўлса ҳам олишиб ўлади», деб ўйлади Элчин.
У нима қилишини режалаштиргач, Ҳосилбойваччаникига қараб йўл олди.
Ҳосилбойваччанинг ҳовлиси Асадбекникига нисбатан кенгроқ ва шинамроқ эди. Фавворали
ҳовуз ўртасига қурилган шийпонда Ҳосилбойвачча Шомил билан нард ўйнаб ўтирарди.
Элчинни қаршилаган йигит уни шийпон ёнига қадар кузатиб келиб, орқасига қайтди.
Ҳосилбойвачча ўйиндан бош кўтармаган ҳолда Элчиннинг саломига алик олди. Элчин
Ҳосилбойваччанинг олифтагарчилик қилишини кутган эди, аммо бунақа тўнкалик қилар, деб
ўйламовди. Бундай «лутф»га эътибор бермаган бўлиб, икки қадам нарида турганича ўйинни
кузатди. Шунда Шомилнинг билагидаги черков тасвири диққатини тортди. «Майда ўғрилардан
экан-да», деб қўйди. Ўйинни кузатиб, яна бир нарсани сезди: Ҳосилбойвачча ғирром ўйнарди.
Катакларни тўлдиришда тошчаларнинг тушишига қарамасди. Шомил эса худди буни
пайқамагандек, тиришиб ўйнарди.
— Морс! — деди Ҳосилбойвачча хурсанд ҳолда.
— Тош яхши тушмади, — деб ўзини оқламоқчи бўлди Шомил.
— Тош яхши тушиб турса қозоқ хотин ҳам ютади, — Ҳосилбойвачча шундай деб керишиб,
Элчинга юзланди. — Келинг, Ҳофиз ака, нимага турибсиз, ўтиринг. Нечук биз ғарибу
ғураболарни йўқлаб қолибсиз?
Ҳосилбойвачча «келиб кўришар» деб ўйлаган эди, Элчин буни «унутгандай» Шомилнинг
ёнидаги бўш курсига ўтирди.
— Тоққа тоғнинг иши тушмас экан, одамга одамнинг иши тушиб тураркан.
— Шомил, эшитдингми? Ҳофизда ақл кўп. Нардага ҳушингиз қалай, бир ташлашамизми?
— Хоҳишингиз.
— Морс бўлмасангиз, дўппингизни осмонга отасиз, — у шундай деб доналарни терди.
Элчин қарасаки, яна ўйинни ғирромдан бошлади. «Нотўғри юряпсиз», деб ўтирмай у ҳам
ғирромга ўтди.
— Юришларингиз сал бошқачароқми? — деди Ҳосилбойвачча буни сезиб.
— Юришларим бинойи. Мен рақиб таклиф этган усулда ўйнашни яхши кўраман.
— Мен... рақибманми сизга?
— Мен ўйинни назарда тутяпман.
— Ҳаёт ҳам нардига ўхшайди.
— Буни сезмаган эканман.
— Сиз балони сезасиз, Ҳофиз, — Ҳосилбойвачча шундай деб ўйинни бас қилди. — Энди айтинг,
қандай шамол учирди?
— Бу акамнинг шамоллари, — деди Элчин Шомилга қараб қўйиб.
— Шомил, одам учирадиган шамолинг бор экан, а? Қойилман, — деди кулиб Ҳосилбойвачча. —
Шамолинг Ҳофизники учирибдими, ёмон эмас экансан. Нима бало қилиб қўйди, бу ғилай?
Қаттиқроқ аксирвордими?
— Шунақа бўлибди, жиянимга қараб аксирибди.
— Жиянингиз ким?
Элчин воқеанинг қисқа тафсилотини айтди.
— Иложсиз иш экан, қизнинг отаси билан олди-бердимиз бор. Жиянингизга жон ширин бўлса,
қурисин. Бизнинг яхшилигимиз шу.
— Олди-бердини Бек акамга қўйиб берсангиз-чи?
Ҳосилбойвачча «наҳот шу ишдан Бек хабардор?» дегандай Элчинга тикилди. Кеча Шомил ишни
ниҳоясига етказмай, «йигит Бекнинг номини айтди», деб баҳона қилганида етти пуштини ўқиб,
бўралаб сўккан эди. «Кўчадаги учраган иприсқи Бекнинг номини айтса чўчийверасанми!» деб
бақирган эди. Элчиннинг ташрифи Шомилнинг гапларини тасдиқлаб уни ўйлантирди. Элчин
Ҳосилбойваччанинг қараши маъносини англаб, хотиржам, ҳатто бир оз кулимсираган ҳолда
тураверди. У бир нарсадан ташвишда эди — агар Ҳосилбойвачча бу гапга ишонмай, Асадбекка
телефон қилгудай бўлса, иш олдинга силжимай, Ҳалимжоннинг тақдири ўзгаришсиз қолуви
мумкин эди. Хайриятки, Ҳосилбойвачча бундай қилмади. Аммо у Элчинга тўла ишона қолмади.
«Бу ишга Бек аралашса, буни юбормас эди», — Ҳосилбойвачча шу тўхтамга келиб, ишшайди.
— Олди-бердини мен қилдим, даллолга ҳожат йўқ. Лекин бу ишнинг бир иложиси ҳам бор.
Жиянингиз уйланмоқчими унга?
— Ҳа.
— Шомил, қиз қанақа экан ўзи?
— Шикалад!
— Унда қизни табаррук қилиб бераман. Кейин уйланаверади. Ҳа, уйланганидан кейин ҳам
келинпошша у-бу хизматларни қилиб юради. Розимисиз?
Элчиннинг ғазаби қўзғаб, лаби учди.
— Тошни яхши ташламаяпсиз, бой, — деди у нардига ишора қилиб.
— Тошни яхши ташламасам ҳам ошиқни яхши тепаман. Меники ҳамиша олчи!
— Омадингизни берсин, — Элчин бу хилдаги гаплар яхшилик билан тугамаслигини билиб,
ўрнидан турди.
— Ҳофиз, сиз қарта ҳам ўйнаб турасиз, а? Билиб қўйинг, мен доимо туз кўзир билан ўйнайман.
Сизнинг қўлингизда кўзир йўқ, дама топпон бор. Эҳтиёт бўлинг.
— Бой, мен анчадан бери қарта ўйнамайман, шахматга ўрганганман. Шохни иккита пиёда
билан мот қилишга ўрганиб кетганман. Шунга ўзим ҳам ҳайрон бўлиб қоламан.
«Ширин суҳбат»га шу билан якун ясалди. Элчин қандай «лутф» билан кутиб олинган бўлса,
шундай «лутф» билан кузатилди. У шундай бўлишини кутгани учун ҳам бу ерга келган эди.
Ҳозир Ҳосилбойвачча Ҳофизни хор этганидан қувониб ўтирибди. У билмайдики, Ҳофиз режаси
бўйича ҳозир Чувриндиникига боради. Чувринди унинг гапларини диққат билан эшитади.
Ҳалимжон унда ҳам қизиқиш уйғотгач, телефон гўшагини кўтариб, лозим рақамни теради-да:
— Бой, женсоветга раис бўлган эмишсанми, муборак бўлсин, — деб гапни калта қилади. Мана
шундан кейингина бу ишга Асадбек аралашганини англаб, аламини Шомилдан олади. Ўзича
«шу қизни барибир татиб кўраман», деб аҳд қилади.

Чувринди машинани дарвозасига тақаб тўхтатиши билан дарахт соясида ўтирган киши қаддини
ростлади. Баланд бўйли, елкалари кенг бу кишини бир қарашдаёқ таниб, юраги увишди. Неча
йилдан бери бу одам билан учрашишдан чўчийди, ўзини ундан олиб қочади. Қишлоғига борган
кезлари уни бир-икки узоқдан кўриб, рўпара келмаслик учун йўлни бурди. Қишлоқда Ҳовуз
полвон исмини олган бу одам ҳам инсоф қилиб уни таъқиб этмади. Учрашиш у ёқда турсин,
уни ўйласа ҳам юраги увишарди. Чувринди билиб қилган кўп гуноҳлари орасида мана
шунисини ҳеч кечиролмайди. Ҳовуз полвон қамоқдан чиқиб келиб уни яхшилаб
дўппослаганида, ҳеч бўлмаса сўкканида бунчалик қийналиб юрмас эди. Билагида девнинг кучи
бор бу одамнинг кенг феъл эканини кўпчилик билмаса ҳам Чувринди яхши билади.
Маҳмуд дастлаб уни кўрганида ёш бола эди. Уларнинг қишлоқларида бешта ҳовуз бўларди.
Учтасидан одамлар сув ичарди, бири мол ҳовуз, бири от ҳовуз эди. Сунбула туғиб, сув тиниш
олдидан боғланиб, ҳовуз пича қуритилиб, сўнг лойқадан тозаланиб, қишга тайёрлаб
қўйиларди. Ҳовуз полвон қишлоққа шу дамда кириб келган эди. У ҳақда Маҳмуд дастлаб
бобосидан эшитди. «Бир полвон келиб, ҳовузни ўзийла тозалаб қўйибди-я...» деган эди. Унга
Ҳовуз полвон деган исмни ҳам бобоси қўйган. Ҳозир ҳеч ким уни Эгамберди тоға, деб
чақирмайди. Бу қишлоқда ҳам, бошқаларида ҳам ҳовузга ҳожат қолмаган, у ҳам ҳовуз
тозаламайди, аммо Ҳовуз полвон деган ном унга ҳануз салобат, иззат бахш этиб туради.
Маҳмуд чувринди ҳолида шаҳарга келиб, Кесакполвон билан ишлай бошлаган кезлари эди. Бир
куни бозор муюлишида пойлоқчилик қилаётганди. Ўзига ўхшаган икки бола гўшт бозорда
«ов»да, муюлишдан ўтгандан кейинги чойхонада эса Кесакполвон пистирмада эди.
Болаларнинг «ов»и юришмай, чўнтак кесаётган маҳалда сездириб қўйишса шу муюлиш томон
қочишарди. Қўлларидаги борини Маҳмудга беришарди-ю, йўлни чойхона сари буришарди.
Чўнтаги кесилган жабрланувчи чойхонадаги пистирмага дуч келгач, туҳматчига айланарди-ю,
бир-икки тепки, мушт еб, сувга бўккан мушук ҳолида изига қайтарди.
Маҳмуд чувринди шундай масъул вазифани бажариб турган онда:
— Маҳмуджон болам, сенмисан? — деган жарангдор овозни эшитиб, бир чўчиб тушди.
Орқасига қаради-ю, Ҳовуз полвонни кўриб қувониб кетди. Бўйнидан маҳкам қучоқлаб олди.
Полвон ҳовуз тозалаётган пайтда болалар чуғурлашиб атрофидан кетмай қолишарди. У ҳам
чарчадим демай, шопмўйловини бураб улар билан ўйнашга вақт топарди. Баъзан болаларга от
бўлиб берарди, уч-тўрт бола уни миниб олиб, ҳовуз атрофида «сайр» қилишарди. Бу
манзарани кўрган катталар ҳам мириқишарди. Етим бўлгани учунми, Маҳмудга нисбатан
полвоннинг меҳри бўлакча эди. Шу меҳрдан фойдаланиб Маҳмуд «от»ни кўпроқ минарди...
— Бу ерда нима қилиб писиб турибсан? — деб сўради Ҳовуз полвон.
— Битта танишимни кутиб турибман, бозорга кириб кетувди, — деди у.
Ўшанда «Ҳовуз полвон тоғам гапимга ишондилар», деб ўйлаган эди. Ҳовуз полвоннинг анча
кузатиб турганини, унинг нима юмуш билан банд эканини фаҳмлаганини кейинроқ англаб етди.
— Юр, мен билан, — деди Ҳовуз полвон.
— Қаёққа? — деди Маҳмуд ҳадик билан. — Қишлоққами?
— Йўқ... Ўзим шу келишда қишлоқдан келяпман. Пахсачи жўраларим бор, ёзи билан пахса
урамиз. Кузга бориб, ҳовуз тозалайдиган вақт етганда қишлоққа қайтамиз. Юр, менга
қарашасан.
Маҳмуд гўшт бозор томонга ўғринча қаради. Болалар «ов»ни яхши тамомлаганлар шекилли,
кўринишмади. Бундан кўнгли хотиржам бўлган Маҳмуд унга эргашди. Уч кун бирга бўлди. Лой
тепишди, чой қўйди, ош-овқатга қарашди. Улар янги барпо бўлаётган маҳаллада тўрт-беш
иморатни баҳолаб олишган, бугун бу бино пахсасини уришса, эртага бошқасига кўчишарди.
Пишиқ ғиштдан қурилган ҳашаматли уйнинг ошхонаси уларга бошпана эди. Ҳовуз полвон
аввалги йили ҳам шу маҳаллада ишлагани учун одамлар уни яхши таниб қолишган, ҳурмати
қишлоқдагидан кам эмас экан. Ҳашаматли иморат эгалари чала-ярим кўчиб чиқишган, ертўла
эшиги олдига баҳайбат ит боғлаб қўйилганидан бу ерда қўлга илинарли мол-ҳол борлигини
англаш мумкин эди. Тўртинчи куни бозорга тушиб Кесакполвонга дуч келди. Қаерда йўқолиб
юрганини айтиб, ҳашаматли уйни ҳам тилга олди. Кесакполвон ундан яна баъзи нарсаларни
сўраб билди. Эртасига ишдан қайтишганда итнинг ўлиб ётгани, ертўла эшигининг очилиб
қолганини кўриб кўз олдига дарров Кесакполвон келди-ю, қўрққанидан юраги қинидан чиқиб
кетаёзди.
Ҳовуз полвон «Ё, қодир Худо!» деганича аввал итнинг тепасига борди, сўнг ертўлага тушиб
чиқди-да, уй эгаларини хабардор қилиш учун кетди. Бир соатга қолмай уй эгаси, ит етаклаган
милисалар етиб келишди. Итни ертўлага олиб тушиб ҳид олдиришган эди, Ҳовуз полвонга
қараб вовуллайверди. Уни олиб кетиш учун шугина кифоя бўлди. Худони ўртага қўйиб ичган
қасамларига эътибор беришмади. Улар қасамга ишонишмади, итга ишонишди. Ҳовуз полвон
милисанинг машинасига чиқаётганда орқасига ўгирилиб бир қаради. Ана шу қараш
Чувриндининг хотирасига муҳрланиб қолган...
Орадан йиллар ўтиб, қишлоғини қўмсаб биринчи марта борганида итдан қўрққан мушук
боладай писиб юрди. Болаликда орттирган дўстидан «Ҳовуз полвон тоға кўринмайдиларми?»
деб сўраб, «шаҳарда ўғирлик қилиб қамалиб кетганлар», деган жавобни эшитди. Бу жавобдан
сўнг «Полвон тоға билан учрашиб қолсам, мени урса ёки шарманда қилса-я», деган ҳадик
кўтарилди. Ҳадик ўрнини ўзига нисбатан нафрат эгаллади. У Ҳовуз полвонни қамалган, деб
гумон қилгану аммо кўп ўтирар, деб ўйламовди. У пайтда қўлидан ҳеч нима келмасди. Ўғри ким
эканини билса ҳам айтишдан қўрқарди. Кейинроқ гуноҳини ювиш йўлларини қидирди.
Қишлоқдаги ўртоқларига «Полвон тоғам тўй қилсалар албатта хабар беринглар» деб
тайинлаган эди. Улар хабар юборишди, аммо боришга ўзида мардлик етишмади. Тўёна бериб
юборди, аммо Ҳовуз полвон қайрилиб ҳам қарамабди — пулни қандай ўраб берган бўлса, шу
ҳолда қайтиб олди.
Мана, орадан неча йил ўтиб ўз дарвозаси олдида учрашиб турибди. Чувринди худди ўшандаги
каби «Полвон тоға!» деб бўйнидан қучгиси келди. Салом бергач, қучоқлашиб кўришиш
мақсадида қўлларини икки ёнга ёйди. Лекин Ҳовуз полвон унинг шаштини қайтарди — ўнг
қўлини узатиб қўя қолди. Атайин шундай қилдими ё одати шумиди, Чувринди билолмади.
— Полвон тоға, нега уйга кирмай бу ерда ўтирибсиз? — деди Чувринди гина оҳангида.
— Мен уйингни кўргани келганим йўқ, зарур ишим бор сенда, — деди Ҳовуз полвон. Унинг гап
оҳанги ўзгармаган, гина ҳам, араз ҳам, пичинг ҳам йўқ эди. Чувринди қишлоқдан чиқиб
кетганидан бери одамларнинг турли тарзда гапиришларига ўрганиб кетган. Тўйда бир хил
оҳанг, мажлисда бошқа... Гап оҳанги ҳам суҳбатдошининг мартабасига қараб бўлади. Ҳовуз
полвондай бир хилда гапирадиганлар кам. Чувринди ҳозир ундан пичинг кутган эди. Аниқроқ
айтилса, Ҳовуз полвоннинг гап билан узиб-узиб олишини хоҳлаган эди. Шундай бўлганда
кўнглини йиллар бўйи босиб ётган ғубор кўтариларди. Афсус, ундай бўлмади. Ҳовуз полвон
ўзгариб турадиган буқаламун тоифа эмасди.
Чувринди кутилмаган меҳмонни уйга таклиф қилди. Ҳовуз полвон ўжарлик билан рад этди.
Мезбон қатъиятлик билан зўрлайвергач, ноилож ичкари кирди.
Меҳмонхонада дастурхон тузоғлиқ эди. Келди-кетди кўп бўлгани учун дастурхон ҳамиша
шундай турарди. Бундан бехабар Ҳовуз полвон «меҳмон келар экан», деб ўйлади.
— Маҳмуджон болам, ўтир, гапимни айтаману кетаман, — деди у.
— Полвон тоға, оловга келдингизми, мунча шошасиз?
— Уйингни меҳмон босадиганга ўхшайди, ошга тушган пашшадайин ўтирмайин.
Чувринди унинг мақсадини тушуниб, кулимсиради:
— Хотиржам ўтираверинг. Келинингиз меҳмон келиб қолса, шошилмайлик, деб шундай тузаб
қўяди. Сиздан бўлак азиз меҳмонимиз йўқ. Кетишни хаёлингизга ҳам келтирманг.
Ҳовуз полвон бир оз хотиржам тортса-да, шинам безатилган уйда яйраб ўтиролмади. Гул
солинган бу деворлар, ўймакор шифт уни босаётгандай бўлаверди.
— Уйинг бинойи, — деди Ҳовуз полвон. — Мен билан юрганингда бунақа уйда яшамас эдинг.
Қочиб тўғри қилган экансан.
Чувринди хотини узатган чойни олиб, меҳмоннинг рўпарасига ўтирди. Узр айтиш мавриди
келганини англаб, сўз бошлади:
— Полвон тоға, ўшанда...
Ҳовуз полвон унинг мақсадини дарров фаҳмлаб, гапиришга йўл қўймади.
— Маҳмуджон болам, уйингни кўрдим, агар хўп десанг, ҳовлида ўтирсак. Ёз бўлди уйга кирсам,
юрагим сиқилаверади.
Меҳмоннинг истаги дарров бажарилди. Ҳовлидаги сўрига ўтиришлари билан икки косада
лағмон келтирилди. Ҳовуз полвон мулозаматни кутмаёқ косани қўлига олди. Кичикроқ коса
унинг бақувват панжасида пиёладай кўринди. Чувринди ўрнидан туриб, ошхонага борди-да,
хотинига «каттароқ коса йўқмиди, яна бир коса олиб бор», деб танбеҳ берди.
Ҳовуз полвон асли қўшни хўжаликда яшаркан. Бир томони хўжалик камбағалроқ, бир томони
аёлманд бўлганидан анча қийналибди. Икки кило гуручни дамлаб ош еб, қорни тўймаган
оилани тасаввур этинг. Ҳовуз полвон тўйса, болалар тўймайди, болалар тўйса — у оч қолади.
Ҳуллас, бойроқ ҳисобланган хўжаликка келиб, бошпана сўрайди. Хўжалик бой бўлса, ортиқча
жой ҳам бўлмайди. Раис бақувват бу одамдан бир иш чиқармикин, деб ҳовуз тозалашда
қарашишни таклиф этади. Ҳовуз полвон қарашиш у ёқда қолиб, бошқаларни аралаштирмаёқ
бу ишни бир ўзи бажариб ташлаган. Унинг овқат ейиши ҳам ишига қараб эди. Қишлоқ
аҳлининг лой отиши шарт эмас, унга овқат етказиб бериб турса бас эди.
От ҳовуз Чувринди яшайдиган уйнинг ёнгинасида эди. Ҳовуз полвон шуни тозалаётганда
бирдан ҳовлига кетма-кет палахса-палахса лой туша бошлайди. Ҳовуз полвон «Ҳой мироб,
овқат берасизми ё йўқми!» деб бақиради. Икки-уч йил ичида у Маҳмуднинг бобоси билан
дўстлашиб, шундай ҳазил қилишга ҳадди сиғиб қолган эди.
— Ҳозир, ҳозир, — деб шошган эди бобоси ўшанда. — Худо сенга ўхшаган полвонларни лой
ейдиган қилиб ярата қолса нима бўлади, а? Қишлоқдагилар сени кўрса, ошхонасига қулф
уряпти...
Чувринди иккинчи косада лағмон келгач, бобосининг ўша гапини эслаб кулимсираб қўйди.
Бобосининг ёши Ҳовуз полвонникидан анча катта, лекин худди тенгдошдай муносабатда
бўларди. Буларнинг дўстлиги ҳам, ҳазиллари ҳам беғараз эди. Чувринди бу дўстлик ҳақида кўп
ўйлаб: «Миннатсиз, риёсиз дўстликдан одамлар нега қочадилар?» деб ажабланарди. Худо уни
емоқ-ичмоқдан, мол-дунёдан қисмади, айнан шундан қисди. Унга Собитхон айтган бир гап
маъқул келиб, яхши эслаб қолган эди. Собитхон: «Расулиллоҳ «ҳақиқий дўстларни
кўпайтиринглар, булар яхшилик кунларда зийнат бўлурлар, бало тушганда бошпанадирлар»
деганлар», деб эди.
Дуруст, аммо ҳақиқий дўст топиш осонми экан? Чувринди мана шундан доғда. Баъзан юраги
сиқилганида бор молимни битта дардкаш дўстга алмашардим, деб ўйларди...
Ҳовуз полвон косадаги овқатга қўл узатмади.
— Илгариги полвон тоғанг йўқ энди, — деди у. — Қариганда бир коса овқат ҳам кўплик қилиб
қоларкан.
— Қаридим, деманг-е.
— Қаридим, болам... қаридим. Энди сен ҳадеб тураверма, жим ўтир, гапимни эшит. Мени бу
ерга бир дард бошлаб келди. Шуни айтволай. Гапимнинг аввали шуки, сен у ишдан хижолат
тортмагин, болам. Бола эдинг, кўп нарсаларга тушунмагансан. Мен сени айбламайман. Мендан
ўзингни олиб қочиб юрганингни биламан. Айбингни тушунибсан, шунинг ўзи катта гап. Без
бўлиб юрганингда адабингни бериб қўярдим. Энди... мақсад шуки... кичигим сал бевошроқ
чиққан. Ўзим у ёқда бўлиб, тарбияси бошқачароқ кечди-да. Ҳа, майли, Худо инсоф бериб
қолар. Хулласи, шу супра қоқди ўғлим кечаги ола-тўполондан сўнг бир-икки ошнаси билан
Фарғонага тушибди. Турклар ташлаб кетган уйларга киришибди у аҳмоқлар. Назаримда ул-бул
кўзига чиройли кўриниб олган-ов... Ана энди қамоқда ўтиришибди. Айб иш қилган экан,
қамашсин, жазосини тортсин. Бунисига розиман. Лекин... қамоқда баттар бу-зиладими, дейманда. У ёқни ўзим кўрдим, биламан. Мен-ку, эсимни таниганимда тушдим. Бу болаларнинг эси йўқ
ҳали, яхши-ёмонни ажратмайди. Иккита боши бузуқнинг орқасидан эргашиб кетворади... Бу
дардимнинг бир томони, дардимнинг ярали томони ҳам бор... Ўғрининг боласи ўғри бўлибди,
деган таънани кўтариб юролмайман. Бошимни эгса шу таъна эгади, ўлдирса ҳам шу ўлдиради
мени...
— Куюнманг, Полвон тоға, мен бир суриштириб кўраман.
— Ҳа, суриштир, омма, бир менинг ўғлимни эмас, ошналарини ҳам чиқартирасан. Ўғлим чиқиб,
улар қолса инсофдан бўлмайди.
— Хўп, тоға, мен суриштирай. Агар масковлик терговчилар қўлига тушмаган бўлса, йўли
осонроқ.
— Э, нима деяпсан, масковликми, бу ерликми — барининг жиғилдони бор. Жиғилдон бор жойда
иш битмай қолмайди. Сен гаплашовур. Сўраганини товиб берамиз. Пули йўқлигидан келди,
дема. Пул бор, Худога шукр. Гаплашадиган лаб-даҳан йўқ, бизда. Сенинг довруғингни
эшитганмиз.
Ҳовуз полвоннинг «ўзим у ёқда бўлиб, тарбияси бошқачароқ кечди-да», деган гапи Чувриндига
оғир ботди. «Сен туфайли қамалмаганимда боламни яхши тарбия этар эдим, ўғирлик билан
қўлга тушмас эди, сенга бош эгиб ялинмасдим...» деган маънода англади. «Ҳамонки шундай
экан, боланинг бу ҳолга тушишига мен айбдор бўлиб чиқаман. Уни қамоқдан қутқариб қолиш
ҳам менинг зиммамда. Хўп, унда нима учун «суриштириб кўраман», деб ланжлик қиляпман?!» У
шундай деб ўзидан-ўзи нафратланди.
— Полвон тоға, қўйнингизни дарров пуч ёнғоққа тўлдириб қўймай, деган мақсадда
суриштирамиз, дедим. Ўзим бориб ўтирсам ҳам ўғлингизни чиқартираман.
— Ўзинг ўтирма, болам, бировни ўтиргулик қилмасин.
— Кейин уни менга топширасиз. Ҳамма ҳавас қиладиган одам бўлади. Ўқиса ўқитамиз.
— Э, йўқ, ўқийдағон боламас у. Хафа бўлма, омма, сенга ҳам топширмайман.
— Сиз мени ҳам...
— Йўқ, сен ўғри эмассан.
— Бир-икки жойда лимонад тсехим бор. Кооператив таксиларим бор. Мен унинг чўнтагига пул
солиб қўймайман. Ишлаб топади. Пул топишни ўрганади.
— Маъқул, аввал чиқсин, кейин мулоҳаза қилармиз.
Чувринди керакли жойларга телефон қилиб, масалани ҳал эта бошлагач, Ҳовуз полвоннинг
кўнгли жойига тушиб, кетишга ҳозирланди.
Чувринди бугунча қолинг, деб ялинса ҳам, Ҳовуз полвон унамади.
— Бугунги поездда қайтмасам бўлмайди, — деди у қатъий оҳангда.
— Паттангиз борми? — деб сўради Чувринди.
— Бе, шу пайтгача патта билан юрибманми? Бешта сўм бераман, кетовраман-да.
Чувринди унинг ташвишини тушунди — кўнгли боласида. Бу ерда партўшак солиб берсанг ҳам
тиконзорда ётгандек бўлади. У телефонда йигитлардан бирига патта тўғирлаб қўйиш ҳақида
буйруқ бергач, меҳмонга қараб:
— Поезд кетишига ҳали икки соат вақт бор, шошилманг, — деди.
Чувриндининг хотини танбеҳни инобатга олиб, паловни катта лаганга сузди. «Лағмонга
иштаҳалари бўлмади» деб ўйлаган эди. Ҳовуз полвон паловни ҳам аввалгидек тановул
қилмади. Бу чиндан қарилик таъсирими эди ё ўғил ташвиши иштаҳани бўғган эдими,
Чувриндига қоронғи. У меҳмонга қараб туриб: «Шундай одамни ҳам дард енгиши мумкин эканда, а?» деб қўйди.
Бекатда уларни калта енгли кўйлагининг тугмаларини киндигига қадар ечган, бўйнига тилла
занжир осган бир йигит кутиб олди. Хўжайинининг ёнидаги одамни кўриб ажабланди. «Нозик
одам деганингиз шуми?» дегандай кўзини лўқ қилиб турди.
— Бўлдими? — деди Чувринди унинг ажабланганини сезмагандай.
— Бўлди, жой ништяк, — деди йигит.
— Бошла.
Икки кишилик купе дим эди. Кун иссиқлигига қарамай галстук тақиб олган ўрта яшар киши
газетадан елпиғич қилиб, елпиниб ўтирарди.
— Мана, Полвон тоға, шу ўрин сизники, — деди Чувринди бўш жойни кўрсатиб. — Баҳузур
ҳордиқни чиқариб борасиз. Чой-пойдан хабар олиб туришади.
Галстукли киши бўйнидаги терни рўмолчаси билан артиб, Ҳовуз полвонга бошдан-оёқ разм
солди-да, энсаси қотди.
— Бобойнинг билетлари борми? — деди у Чувриндига қараб.
Чувринди унга жавоб бермай, норози қиёфада йигитга боқди.
— Билет бор, — деди йигит. Кейин энгашиб унинг қулоғига нимадир деб шивирлади. — Бу ёққа
чиқайлик тушунтириб бераман...
Галстукли киши довдираб ўрнидан турди-да, йигитга эргашди. Бир неча дақиқадан сўнг
қайтиб, нарсаларини олди:
— Адашибман, билетим бошқа вагонга экан, — деб шошганича чиқди.
Чувринди йигитга қараган эди, у бош бармоғи билан кўрсаткич бармоғини бирлаштириб, тешик
кулча ҳолатига келтирди-да, «ҳаммаси жойида» дегандай чап кўзини қисиб, кулимсиради.
Чувринди Ҳовуз полвон билан хайрлашиб чиққач:
— Уни нима бало қилдинг? — деб сўради.
— Икки оғизгина гапирдим. Халқпарвар одам экан, умумий вагонда халқ билан бирга кетгиси
келди.
Чувринди уйга қайтгач, каравотдаги кўрпачага ёнбошлади. Айвонда акалари билан ўйнаб
ўтирган кенжатойи уни кўриб «адда, адда» деб ҳаракатга тушди. Ошхонадаги юмушларини
эндигина бажариб бўлган хотини болани кўтариб келди. Кенжатой отасини ялаб-юлқай
бошлади. Ота учун масъуд дамлар бошланди. Дунё ташвишлари унутилди. Кимнингдир ўғли
ўлдирилгани, кимнингдир ўғли қамоқда ўтиргани, кимнингдир берган қарзини
ундиролмаётгани, ким-нингдир умид қилган амалига етишолмаётгани, кимнингдир қайғуси ёки
шодлиги... ҳаммаси унутилди. У ҳозир фарзандининг ширин тилидан чиққан биттагина сўз учун
дунё нима экан, жонини беришга тайёр эди. Афсус шуки, масъуд дамлар учун вақт хасислик
билан ажратилган бу дунёда телефон деган матах борки, унинг асабий жиринглаши кишини
бахтиёрлик уммонидан ташвиш чўлига ирғитиб ташлайди. Тавфиқ тўтисига етишмак насиб
этгунига қадар бу чўлда ғаззолани қувган сари сарсари кезади... Ҳозир ҳам шу ҳол юз берди.
Чувринди боласининг эркалигига тўймасидан телефон бетўхтов жиринглади.
— Бошқа шаҳардан шекилли? — хотини шундай деб ўрнидан турди-да, айвон сари илдам юрди.
Гўшакни қулоққа тутиб, салом-алик қилгач, эрига ажабланиб қаради-да, телефонни кўтариб
келди.
— Ким? — деди Чувринди боласини бағридан бўшатмай.
— Билмадим, — деди хотини, сўнг ажабланганини яширмай деди: — Овозларидан
Жамшиджонга ўхшатдим.
— Эсинг жойидами? — Чувринди шундай деб болани унга берди-да, гўшакни қулоғига тутди: —
Алло, ким бу?
— Менман...
Дарҳақиқат, Жамшид эди...
Чувринди хотинига қараб қўйди. Бу қарашнинг маъносини англаган хотини отасига интилиб
талпинаётган боласини бағрига босганича айвон сари юрди.
— Нима гап, тинчликми? — деди Чувринди, хотини узоқлашгач.
— Тинчлик, — деди Жамшид.
— Яхши кутиб олишдими?
— Кутиб олишди.
— Унда нима учун телефон қилдинг? Жим юратур, девдим-ку?
— Жим юролмаяпман, Маҳмуд ака. Бек акамга нима гуноҳ қилдим, айтсинлар. Гуноҳим бўлса
майли, ўлдирсинлар. Ғинг деган — номард.
— Овозингни ўчир. Мишиқи болага ўхшаб минғирлашингни қара! Бек акам ҳали бир нарса
демадилар. Сўрашнинг мавриди келса, ўзим сўрайман, сени ўзим топаман. Ўша ёқда жим юр. Е,
ич, айшингни сур. Фақат бир ишкал чиқсагина телпон қил. Бошқа гапинг йўқми?
— Йўқ.
— Омадингни берсин... — Шундай деб гўшакни жойига қўйди.
Аввалига Жамшиднинг бетоқатлик қилганига аччиқланди. Кейин унинг аҳволига тушунди. У
ҳали ўзининг «дорга осилиб, сўнг мурдаси ёқиб юборил-гани»ни билмайди. Билгани —
Асадбекнинг ғазабга миниб, уни ўлимга ҳукм этиб юборгани. Нимага ғазабланди — ҳеч кимга
аниқ маълум эмас. Чувринди Асадбек билан бирга Элчинникига боргач, Зайнабга алоқадор бир
иш бўлганини фаҳмлаган, аммо гумонга суяниб иш кўрмасликни одат қилгани учун бу тахминга
ишониб-ишонмайди. Шу фикр дастлаб хаёлига келганида «Наҳот Жамшид шу даражада аҳмоқ
бўлса!» деб ажабланди. Хайрлашар маҳалидаги Жамшиднинг жавдираган кўзларига боқиб
«йўқ, бундай қилиши мумкин эмас», деган тўхтамга келди.
Асадбек ўшанда буйруқни қатъий тарзда берган эди. Муҳлат ҳам оз — ҳукм эрталабгача ижро
этилмоғи шарт. Ўйлашга, мулоҳаза юритишга фурсат йўқ. Буйруқ берилиши билан Чувринди:
«Балки аблаҳлик қилгандир, лекин дунёда ундан беш баттар аблаҳлар яшаб юрганида у ҳам
тирик қолса бўларди», деган аниқ бир тўхтамга келди. Лекин унинг жонини қандай сақлаб
қолиш керак — шу муаммо ечилмоғи лозим эди. Асадбекни фикридан қайтариш қийин. Ягона
йўл — ўликхонадан эгасиз ўлик сотиб олиш. Чувринди бу йўлнинг тўғри эканига шубҳа билан
қаради, охир-оқибат катта ташвишларга тақалишини ҳам олдиндан кўра билди. Аммо ўша
дамда бошқа чораси йўқ эди. Бу ишга ўзларининг йигитларини аралаштиришмади. Жамшидни
Чувриндининг ўзи кузатди. Иккита кавказликни ёнига олиб, мурдани Кесакполвон топиб келди.
Мурда ёнаётган маҳалдаёқ Чувринди ўзича «бу — иккинчи хато» деб қўйди. Шилимшиқнинг
осилиб туришини ҳам у маъқулламаган эди. «Ўлдирди, ўчини олди, хумордан чиқди, энди
мурдани йўқотиб юбориш керак», деди. Лекин унинг гапларига қулоқ осмадилар. «Элчин шуни
маъқул кўрибдими, осилиб тураверсин», дедилар. Мана энди Зоҳид Шарипов дегани
кавлаштириб ётибди. Чувринди ундан қўрқмайди, ишнинг ўзлари ўйлаганларича ёпилишига
ишонади, аммо унгача анча безовта бўлиб юриши ёқинқирамайди. Зоҳиднинг чақирувидан сўнг
нозик акахонларидан бирига буни айтди. У «расм-русмларни қилиш керак-да. Хўп, деб туринг,
бир оз кавлаштириб хумордан чиқсин. Сал оғса ўзимиз тўғрилаб қўямиз», деб тинчлантирди.
Ҳозир Жамшид билан гаплашганидан сўнг ўйга толиб, мана шуларни эслади.
Элчин Ҳосилбойваччаникидан чиққач, ўйлаб ўтирмаёқ шаҳар марказидаги уч қаватли уй томон
йўл олди. Бўтқага учрашиб, Чувриндининг уйида эканини аниқлади.
Бу кун Чувринди Ҳовуз полвоннинг илтимосини бажариш билан овора бўлиб, яхшиликка олиб
борувчи йўл топган, ишни юритиш учун йигитлардан бирини эндигина Фарғонага жўнатиб,
кўнгли тинчиган ҳолда уйга қайтган эди. Ҳали бир пиёла чой ичишга улгурмай, эшикдан кириб
келаётган Элчинни кўриб, ҳайрон бўлди.
— Ҳа, Ҳофиз, тинчликми? — деди уни уйга бошлаб.
Элчин Чувринди кўрсатган жойга ўтириб, муддаога кўчиб қўя қолди. Ҳалимжон Чувриндини
ҳам қизиқтириб қўйди. Йўқ, унда йигитни дарҳол хизматга олиш фикри туғилмади. Чувринди
бунақа ҳолда арқонни узун ташлайди. Кимгадир яхшилик қилади. Ана шу пайтда бурунга
бурундуқ илишни ҳам унутмайди. Вақти-соати етиб, лозим бўлганда бурундуқни аста тортади.
Жамшидни қамоқдан барвақт чиқишига ёрдам берганида ҳам унинг садоқатли йигит бўлишини
ўйламаган эди. «Чиқаверсин-чи, балки фойдаси тегар», деб хаёл қилганди. Жамшид ўша
яхшиликка садоқат билан жавоб берди. Асадбек Жамшиддан сўнг бошқа йигитларни ёқтирмай
турибди, балки шу маъқул бўлар, деган фикр хаёлини ёритиб, Ҳосилбойваччага қўнғироқ
қилди:
— Бой, женсоветга раис эмишсанми, муборак бўлсин, — деб гапни калта қила қолди.
Шундан сўнг орага сукут чўкди. Элчин ерёнғоқнинг пўчоғини бармоқлари билан эзғилаб хаёлга
чўмиб ўтирарди. Чувринди унинг дардини биларди. «Ҳозир дардини ёради, худди Жамшидга
ўхшаб саволига жавобни мендан ахтаради», деб ўйлади. Янглишмади. Элчин дардини ёриб,
ҳасрат қилмаса ҳам сўради:
— Жамшиднинг ўлимини... нега мендан кўрдинглар?
Чувринди саволни кутган бўлса-да, жавобга шошилмади. Кейин бу бир арзимас гапдай:
— Бек акага шундай туюлибди, — деди.
— Бир гумон билан бадном қилиб юбораверасизларми? — деди Элчин.
— Бадном? — Чувриндига бу гап ёқмай, қошларини чимирди. — Сизни ҳеч ким бадном
қилмади. Бек акам гумонларини шунчаки айтдилар. Агар гумонсирамай аниқ билганимизда
гапимиз бошқача бўларди. Жамшидни ўлдириш кўнглингизда йўқ эдими? Ўғил бола гапни
айтинг.
— Ўғил бола гапми? Ўғил бола гап шуки... ҳали кўп қон ичишим керак мен...
— Бу гапни хаёлингиздан чиқариб ташланг. Одам қўлидан келадиган ишга ҳаракат қилиши
керак. Кўрпага қараб оёқ узатаверинг. Агар менга ишонсангиз бир гап айтай.
— Айтинг.
— Аниқ биламан: хотинингизнинг ўлимига фақат Шилимшиқ айбдор, Жамшиднинг алоқаси йўқ
эди. У пайтлар Жамшид ғўр эди, бунақа ишларга аралашмасди. Шилимшиқ билан боргани
тўғри, аммо аралашмаган. Бу ишда қонунчиларга нисбатан Бек акамнинг ҳукмлари қаттиқроқ
бўлган. Сиз ўшанда... — Чувринди «нодонлик қилгансиз» демоқчи эди, «яна жириллаб
юбормасин», деб фикрини бошқачароқ ифода этди: — Ўзингизга ўзингиз жабр қилдингиз. Ўша
мардлигингиз билан нимага эришдингиз? Ким сизга «баракалла, қойил, ўғил бола!» деди?
Бу сўзлар игна ўққа айланиб Элчиннинг вужудига санчилаверди. Ўқ ҳар санчилганида юраги
бир ларзага тушди. Машойихлар «бедарднинг олдида бошимни оғритма», деган эканлар. Элчин
Чувриндининг гапини шарт бўлиб «Сенларда юрак деган нарса борми? Юракларинг қон
ҳайдашдан бошқа юмушни ҳам биладими!» деганга ўхшаш гапларни айтгиси келди. Аммо ўзини
тутди. Тўғри, у кўп ҳолларда туйғунинг қулига айланарди. Туйғу қаёққа ундаса ўша ёққа
юрарди. Баъзан туйғунинг шайтонбулоқдан сув ичиб қўйишини эса инобатга олмас эди. Элчин
айрим одамларни туйғусизликда айблаб, улардан нафратланар эди. Аммо айни дамда инсонга
берилган улуғ неъматлар орасида ақл ҳам мавжудлигини, туйғу аччиқ ҳақиқат олдида ожиз
қолишини ҳисобга олмасди. Чувринди ҳозир ҳақиқатни айтаётган эди. Унинг овозида ҳақорат,
масхара ёки таҳдид оҳанги йўқ, самимий дўст каби оҳиста, сўзларни чертиб-чертиб гапирарди.
Унинг сўзлари гарчи ўқ каби ботаётган бўлса-да, Элчин учун янгилик эмасди. Қамоқда эканида
дардини айтганда Зелихондан бундан бешбаттарларини эшитган. Шу сабабларга кўра ҳам
Чувриндига гап қайтармай ўтирди.
Чувринди гапларим қандай таъсир этяпти, деган фикрда ҳамсуҳбатига қараб, бир оз сукут
қилгач, яна сўзларини давом этди:
— Мактабда Александр Матросов жасоратини гапиравериб, тинкамадоримизни қуритишарди. Уку, ҳар куни минг ўлимга дуч келавермай, деб осон ўлим йўлини топган, жонидан тўйгану
таппа ташлаган. Сиз ҳам ўшанга ўхшадингиз. Сизнинг айбингиз ҳам бор: қиморга
аралашмаганингизда бу машмашалар йўқ эди. Сиз эсламасангиз мен эслайман. Ўша воқеадан
олдин Бек акам «Ҳофиз, қимор ўйнама» деб огоҳлантиргандилар. Энди мен бир гап айтай, сиз
хафа бўлманг: сиз мушук-сичқон ўйнашни йиғиштиринг. Сиз икки дунёда мушук бўлолмайсиз.
Анави чечен болангизга ишонаверманг. Ҳа, айтмоқчи, кўринмай қолдими?
— Юртига кетган.
— Яхши қилибди. Келишдик, а?
— Нимага?
— Сиз бундан буёғига ашулангизни айтиб, тинчгина юрасиз.
Элчин заҳарли жилмайди.
— Мен сиз билан сулҳ тузгани келмаган эдим.
— Тўғри, сиз илтимос билан келдингиз. Лекин эски пахтани чуваганингиз учун мен омади
гапни айтдим.
— Мен эски пахтани чувиганим йўқ. Жамшиднинг ўлими сабабини билмоқчи эдим.
— Буни Худо билади.
Шу гаплардан сўнг кўзлар тўқнашди. Айни нафасда иккаласининг кўнглига бир мазмундаги гап
келган, аммо тилга кўчиришга андиша қилишаётган эди. Андиша қаршисида тил ожиз қолган
маҳалда кўзлар бевафолик қилиб, фикрни ошкор этиши мумкин. Ҳозир шу ҳол юз берди.
— Жамшид Зайнабга... суйкалган эдими? — деб сўради Элчиннинг кўзлари.
— Суйкалганини кўрганим йўқ, аммо уйингга борганини аниқ биламан, — деди Чувриндининг
кўзлари.
— Асадбек... қайнотам буни қаёқдан билиб қолди?
— Ўз кўзлари билан гувоҳ бўлди...
— Зайнаб... шилта қизлардан эмас эди?
— Бу дунё ҳаётидан ҳар нарсани кутиш мумкин...
Сўнгги саволга жавобни Чувриндининг кўзлари эмас, Элчиннинг кўнгли айтди. Ўз саволига ўзи
жавоб берди-ю, юрагида санчиқ туриб, беихтиёр чап кўкрагини ушлади.
— Маза қочдими, Ҳофиз, — деди Чувринди. Элчин жавоб бермагач, худди ўзига-ўзи
гапиргандай паст овозда деди: — моторни эҳтиёт қилиш керак.
Элчин ўрнидан турди. Эшик томон бир қадам ташлаб, Чувриндига ўгирилди:
— Мотор, Худо хоҳласа, елкадаги юкни манзилга олиб боришга чидайди.

Шундай одамнинг боласи?!
Анвар бундан қирқ йил аввалги тергов ҳужжатларини ўргана туриб, ўзига тез-тез шу саволни
берар, аммо тайинли мақбул жавоб топа олмас эди. Неча минг одам чақув, туҳмат қурбони
бўлган йилларда Асадбекнинг отаси ҳеч бир чақувсиз, ҳеч бир туҳматсиз ҳолда жазога
тортилган эди. Уни қамаш учун чақувнинг ҳожати йўқ эди. Ҳуқуқ илмини ўрганаётган
талабанинг урушнинг дастлабки ойларидаёқ сафарбар этилгани, қўшин қуршовда қолгани,
кўплар қатори асир олингани, контслагердан қочгани, Югославия ўрмонларида, тоғларида
жанг қилгани... чақувга муҳтож эмас, барчаси ҳужжатларга муҳрланган эди. Унинг айби бир —
Югославия доҳийси Тито билан шахсан таниш бўлган. Бу ҳам туҳмат эмас. Уруш тугагач, доҳий
уни бағрига босиб суратга тушган, қаҳрамонлик нишони топширган. Аввалига у ҳам Иттифоқ
қаҳрамони сифатида қадр топгандай бўлди. Сўнгроқ, Сталин билан Тито орасидан ола мушук
ўтгач, Югославия партизанлари билан бирга жанг қилган барча совет аскарлари хоинлар
рўйхатидан ўрин олдилар. Уларга «Сен Тито қўшинида жанг қилгансан» деб айб тақашмади.
Унга қадар асирга тушган эдилар, қамаш учун шунинг ўзи кифоя эди. Терговдаги саволларнинг
мазмунига қараганда улар контслагердан қочмасликлари лозим экан, жонларини гаровга
қўйиб, жанг қилмасликлари шарт экан. Ўзбекистон қаёқдаю Югославия қаёқда?! Асадбекнинг
отаси минг кеча-кундуз ё ўларини билмай, ё қоларини билмай ажалнинг соясида яшади.
Асадбекнинг онаси эрининг на тирик экани, на ўлик эканини билмай умид офтобида қовжираб
ҳаёт кечирди. Минг кун-а!? Шунинг мукофотига яна қамоқ, яна айрилиқ ва ниҳоят Сибирнинг
овлоқ бир ерида ўлим топиш. Ўлим топганда ҳам номини қора рўйхатларда қолдириб, армон
билан кўз юмиш...
«Ажаб... — деб ўйлади Анвар, — душман бир бўлса, унинг чап томонида туриб уришдинг
нимаю ўнг томонида туриб уришдинг нима? Ўнг томондагилари халқ қаҳрамонлари, чап
томондагилар эса халқ душманлари бўлиб чиқса... Бундан ҳам ортиқроқ аҳмоқлик бўлармикин
бу ёруғ жаҳонда...»
Анвар ҳужжатлар билан таниша туриб Холидийнинг суюкли шогирдларидан бири томонидан
ёзилган мақолани эслади. Шогирд устозга содиқ қолгани ҳолда Югославия партизанлари
сафида жанг қилганларни сиёсий онгсизликда айблаган эди. Орадан кўп йиллар ўтди. Вазият
ўзгарди. Аммо ўша мақола ҳануз ҳаёт, қайта-қайта нашр этилаётган тарих китобларида биронбир нуқта ўзгармагани ҳолда турибди. Асадбекнинг отаси ҳам «ҳаракатида жиноят излари
бўлмагани сабабли» афв этилган. «Наҳот у олимлар бундан бехабар қолишган? — деб ўйлади
Анвар. — Орадан ўттиз беш йил ўтяпти... Бу ҳужжатларни нима учун ўғлига — Асадбекка
кўрсатишмади? Бунга ўхшаган одамлар яна қанча?..»
Эшакни йўқласанг қулоғи кўринади, деганларидай, ҳеч кутилмаганда эшик очилиб, Холидий
кўринди.
— Ие, мулла Анваржон, — деди у жилмайиб, — хурсандман, бағоят хурсандман.
— Мени кўрганингизданми? Эрталаб учрашувдик-ку? — деди Анвар.
— Иш билан, илм билан машғул шогирдларимни кўрсам, қувониб кетаман, — деди Холидий
бўш стол томон юриб.
«Биз ҳам шогирдлар сафига қўшилибмиз-да, а? Шундай олий мақомда эканману билмай
қолганимга доғман энди», деб ўйлади Анвар. У бир пичинг гап отиб «устоз»нинг ғашига
тегишни мўлжал қилиб турганда шу идора хизматчиси кириб Холидийга ҳужжатлар тўпламини
узатди.
— Бу давру давроннинг қадрига етмоқ керак, — деди Холидий ҳужжатларни варақлай туриб. —
Шунча йил илм қилиб ҳужжатларнинг асл нусхаларини варақлашга энди эришдик. Бизнинг
фожиамиз шунда эдики, азизим, биз ҳужжат кўрмай, тарих илмини яратдик.
«Бу одам ҳам тўғри гапирар экан-ку, а? — деб ўйлади Анвар. — Ҳужжатга асосланмаган илм
яратгани тўғри, аммо ҳужжатни ўзи кўришни истамаганми ё йўл беришмаганми? Бу одамга
ҳамма эшиклар очиқ эди-ку? Энди нима учун ҳужжат титкилаб қолди? Титкилаш вазифаси
шогирдларидан ортмас эди?.. Қизиқ...»
Анвар муҳим иш билан банд одамдай сатрларга кўз тикиб жим ўтираверди. Аслида
ўқийдиганини ўқиб, аниқлайдиганини аниқлаб бўлган, чиқиб кетавериши ҳам мумкин эди.
Бироқ, Холидийнинг ташрифи ажаблантирган, бу ташрифдан мақсад не, интиҳо не эканини
билмоқ истаги уни ушлаб турарди. Холидий кўзларини саҳифаларга қадаб ҳарф терар, зарур
жой келганда худди ялаб оладигандай тилини чиқариб қўярди. Анвар зимдан кузатар, унинг
қўлидаги ҳужжатлар кимга тегишли эканини билишга қизиқиш тобора ортарди. Ҳар балога
ақлим етади, деб ҳисобловчи, ҳақиқат барибир қарор топади, бунинг учун курашмоқ шарт, деб
ишонувчи Анвар бу ҳужжатлар тўплами Холидий қўлидан кўп марта ўтгани, «устоз»нинг фикри
ҳозир бу ҳужжатлар билан эмас, бошқа нарсалар билан банд экани, ҳадемай тилга киражагини
билмас эди.
«Душманни бир ҳамлада йўқ қилиш ҳар қандай аҳмоқнинг қўлидан келади, — деб ўйларди
Холидий. — Худога шукур, мен аҳмоқ эмасман. Мен — мерганман. Бир ўқ билан истасам ўн
қуённи ураман. Душманни эса бошқа бир душманим қўли билан янчаман. Ҳамиша шундай
қилиб келганманми, бу усул менга панд бермадими, бундан кейин ҳам шундай бўлади... Нодон
бола... Ҳужжат титиш сенга нима беради? Хўп, ҳақиқатни англадинг, кейин нима бўлади?
Сенинг ҳақиқатинг ҳеч кимга керак эмас. Ҳар бир даврнинг ўз ҳақиқати бўлади. Эсинг бутун
бўлса сен ана шу ҳақиқатни фаҳмлаб ол. Йў-ўқ... бунга фаҳминг етмайди. Сенинг ҳақиқатинг
жиннихонада. Қани, мени кузатавер-чи. Эртага борадиган жойингга боргач, мени соғиниб
қоларсан...»
Холидийнинг бу даражада дадил фикрлаши бежиз эмас эди. У кеча муҳим бир масалани ечиб,
кўнгли шодланганди. Анвар жиннихонадан чиқиб келганидан бери унинг ичини ит таталарди.
Қарийб ярим йил бадалида бу «бола»ни йўқотишни ўйлаб, боши гангиди. Жиннихонадан
Асадбек ҳукми билан чиқарилганини билиб анча вақтгача ҳадиксираб юрди. У умри мобайнида
ўзига ёқмаган одамларни ғаним деб билиб, қанчасини янчиб ташлади. Улар олдида Анвар бир
қумурсқа. Олдига озгина шакар сепиб қўйса, ўзи билан ўзи овора бўлади. Аслида олишишга
ҳам арзимайдиган бир «мишиқи бола». Лекин шу мишиқининг олифтагарчилигини ҳазм қила
олмайди. Бу олифтагарчилик бошқа ёшларга юқмасин, дейди.
Холидий ўйлай-ўйлай, аччиқни аччиқ кесади, деган ақидага амал қилиб, Асадбекнинг
кушандаси ким бўлиши мумкин, деб сўраб-суриштирди. Асадбек ҳаммадан зўр бўлгани билан
албатта кимдир, қайси бир кавакда туриб бўлса ҳам унга қарши тиш қайрайди. Кимдир
чалишга пайт пойлайди. Шундай одамнинг мавжудлигини, унинг номи Ҳосилбойвачча эканини
билиб, қувонди. Холидий Ҳосилбойваччанинг отасини яхши танирди. Уларнинг танишлиги
Ҳосилбойваччанинг болалиги ўтган ҳовлининг олди-соттисидан бошланган. Ҳукумат томонидан
Холидийнинг хизматлари тақдирланиб, унга икки қаватли уй берилгач, у маҳалладаги
ҳовлисини Омилга — Ҳосилбойваччанинг отасига сотган эди. Ўшанда бир кенглик қилиб,
жойнинг пулини биратўла яхлит ҳолда эмас, учга бўлиб бир йил давомида тўланишига кўнган
эди. Омил унинг бу ҳимматини унутмай, ҳозирга қадар ҳам иззатини жойига қўйиб, ҳар
кўрганда қуллуқ қилиб турарди.
Ўғлида шундай обрўли одамнинг юмуши борлигини билган Омил бу гапга ишониб-
ишонқирамай ажабланди. Холидий буни сезиб, изоҳ беришни лозим топди:
— Энди Омилбек, замон шунақа бўлиб қолди. Идора бажара олмайдиган ишни ўғлингизга
ўхшаган шоввозлар бир нафасда, хамирдан қил суғургандай дўндириб қўйишяпти.
— Биронтаси қарз-парз олиб, бермиётибдими? — деди Омил соддалик билан.
— Омилбек... шунақа десак ҳам бўлади, — деди Холидий нохуш оҳангда.
— Йўқ, сиз қарзини қистайдиган одамларданмассиз. Бир дардингиз бору айтгингиз
келмиётибди.
— Тўғри фаҳмладингиз. Баъзи ишларни буюртмачи-ю, бажарувчининг ўзигина билгани маъқул.
Ҳар- ҳолда, тешик қулоқ, тилнинг эса суяги йўқ. Ҳали бизнинг гапимизга Ҳосилбой нима
дейдилару...
— Нима дерди, бизга бир ишингиз тушибди. Биз ҳимматни унутадиган ношукур
бандаларданмасмиз. Юринг, кетдик, уйига борамиз.
— Шу ерга чақира қолмайсизми?
— Чақиришга чақираману келишга вақти бўладими, йўқми...
Холидий шу гапдан Ҳосилбойваччанинг ҳавоси анча баланд эканини англади. Катта бошини
яна бир марта кичик қилиш лозимлигидан дили ғашланди.
Ҳосилбойваччанинг уйида меҳмон бор экан. Шомил уларни шийпонга бошлаб борди.
— Шефни чақириб бўлмайди. Хоҳласангиз кутинг, бўлмаса эртага келинг, — деди ўтиришга
жой кўрсатиб.
Бу гапни эшитиб, Омил савол назари билан Холидийга қаради. Холидий Шомил кўрсатган
жойга ўтириб «кутамиз» деди. Баобрў зиёфатларнинг тўрида виқор тўкиб ўтиришга кўниккан
Холидий учун бу ҳолда кутиб ўтириш хорликдай туюлиб, малол келса ҳам, эрта кел, индин кел,
деган гаплар чиқиб қолишини ҳисобга олиб, бу таҳқирга чидади.
«Буларнинг зиёфатини ҳам бир кўриб қўяйлик-чи...» деб ўзини овутди.
Зиёфат анча чўзилди. Холидий келганига пушаймон ея бошлади. Бу ерга бош эгиб келишга
мажбур этган Анварни сўкди. «Зиёфат берувчи уй эгаси ташқарига ҳам чиқмас эканми?» деб
ғижинди. Итининг феъли эгасига маълум деганларидай, Омилга ўғлининг бу қилиғи малол
келмади. Омил ҳаётида озми-кўпми хиёнат кўчасига кирган бўлса-да, бир нарсага — уйқуга
ҳамиша содиқ қолган. Уйқунинг шарпаси сезилиши ҳамон уни ноумид қайтармаган. У
фақатгина юраётган маҳалида ухлашга ўрганолмаган, бошқа ҳар қандай ҳолатда мизғиб олиши
мумкин эди. Оғайнилари «Омилга ёстиқнинг расмини чизиб кўрсатсанг ҳам ухлайверади», деб
бежиз ҳазиллашишмасди. Холидийга Омилнинг бу одати номаълум бўлгани сабабли, ўтирган
ерида бошини осилтириб пишиллашидан ғаши келди. Рўпарасида ўтириб пиво симираётган
ғилайга қараб жаҳли чиқди.
«Кимсан, қандай одамсан ҳам демайди-я... Шунчалик димоғдорми булар. Омил тўнка ҳам
таништириб қўймади. Бу ғилай нима қилиб ўтирибди ўзи?..» Холидий шу зайлда бир оз
ғашланиб ўтиргач, ўзини ўзи овута бошлади:
«Булар ким ўзи? Алифни калтак дейдиган бефаросат одамлар. Улар учун академик ҳам бир,
кўчада ётган алкаш ҳам бир. Булар одамнинг қадрини пул билан ўлчашади. Агар кўчада
юмалаб ётган алкашнинг чўнтагида минг доллар бўлса, уларга академикдан кўра шу
қадрлироқ. Ўша доллар учун унинг мишиғини ҳам артиб қўйишади. Агар мен олим эмас,
фалончи бой бўлганимда бу ғилай ҳозир пиво ичиб газагига оёғимни ялаб ўтирарди...»
Холидийнинг тоқати тоқ бўлиб эндигина кетишга жазм қилганда, айвонда Ҳосилбойвачча
кўринди. Ғилай сапчиб туриб кўча эшик томон тез-тез юрди. Башанг кийинган икки кишини
Ҳосилбойваччанинг ўзи эҳтиром билан кузатди. У кўчада узоқ қолмади, хайрлашув маросими
ортиқча такаллуфсиз, тез тугади. Шийпонга қайтиб, аввал отаси билан, сўнг Холидий билан
сўрашди. «Узр, куттириб қўйдим» каби лутф унга бегона эди. У отасининг ёнига ўтириб, яйраб
керишиб, эснади.
— Чарчабсан, болам, — деди Омил.
— Буёқни танимай турибман, — деди Ҳосилбойвачча, отасининг меҳрибончилигига эътибор
бермай.
— Бу киши Холидий домла, уйни шу одамдан олганмиз-да, эсингдан чиқдими?
— Кунда мингта одам билан муомала қилгандан кейин бунақа гаплар эсда қоладими?
— Домла ўшанда бизга роса ҳиммат қилганлар. Бир ишлари тушибди. Йўқ демай, қилиб бер. —
Омил шундай деб ўрнидан турди. — Гапларини менсиз айтаверадилар. Мен кетдим.
— Шомилга учранг, болалар олиб бориб қўйишади,— Ҳосилбойвачча шундай дегач, Холидийга
юзланди. — Бугун шоирлар билан учрашадиган кун экан. Ҳали биттаси келувди.
— Мен шоир эмасан, — деди Холидий.
— Адам «домла» дедилару, барибир эмасми? — Ҳосилбойвачча шундай деб оғзини баралла
очганича эснади-да, сўнг пастак курси устида ётган китобчани қўлга олди. Холидий китобни
кўрган, «булар ҳам ўқишар экан, дуруст», деб қўйган эди. Ҳосилбойвачча китобни унга узатди.
— Ёзганини ўқинг.
Холидий дастхатни ўқиди: «Ўзбекнинг улуғ фарзанди Ҳосилжон акамизга жоним тасаддуқ».
— Ўқидингизми? — деди Ҳосилбойвачча. — Гапини қаранг. Кўчада бизни ўғри, деб сўкади. Иши
тушса жони тасаддуқ бўлиб қолади. Вей шоир бола, мен ўғриман, шундай деб ёзгани
уялмадингми, дедим. Мен бу китобини бошимга ураманми! — у шундай деб китобни улоқтирди.
— Мошинасини ўғирлаб кетишибди. Шунга минғирлаб келибди. Ҳойнаҳой, сизнинг
мошинангизни ҳам шимо қилишгандир. Бизга ҳиммат қилган бўлсангиз ҳам айтиб қўяй: мен
унақа майда ишлар билан шуғулланмайман.
— Машинамни ўғирлашганда кимга боришни билардим, — деди Холидий. Бу билан «сизларнинг
даврангиз менга маълум» деб шама қилди. Сўнг гапни узоқроқдан бошлаб, муддаосини баён
этди. Ҳосилбойваччага унинг гаплари аввалига эриш туюлди, эснади, керишди. Асадбек номи
тилга олингач, бир оз сергакланди. Ана шунда Холидий бу ерга келиб янглишмаганига ишонди.
Холидий гапини тугатгач, Ҳосилбойвачча бир оз ўйланди-да:
— Шаҳарда бошқа жиннихона ҳам бор, — деди. Сўнг қўшиб қўйди: — Ё бутунлай қораси
ўчсинми?
— Йўқ, йўқ, — деди Холидий. — Унинг борадиган ери — жиннихона.
— Чиқимидан қочмасангиз бўлди. Эртага Шомил сизга учрайди. Ишни биргаликда пишитиб
оласизлар.
Хуноб бўлиб кутганига яраша масала кўнглидагидай ҳал бўлиб, қувонди.
Ҳозир ўзига таниш саҳифаларни варақлай туриб Анварга хаёлан гапирди: «Сенинг масаланг
кеча ҳал бўлган, бола. Бир қумурсқани супуриб ташлай олмаган Холидий бу дунёда ортиқ
яшамаса ҳам бўлади. Сен чиранма, бола. Агар сени янчмай туриб ўлиб қолсам, атрофимда
йиғлаб қолувчилар барибир сени янчишади. Мен-ку, сени ёш, деб аябман. Улар — ўзингнинг
дўстларинг, улар аяшмайди. Мен эккан дарахтлар мева беради. У ҳеч қачон қуримайди. Сен
мен эккан дарахтлар соясида қурийсан. Офтоб кўрмай, сув ичолмай қурийсан. Сен
тутантириқдан бошқа нарсага ярамайсан...»
Холидий хаёлидан шу гапларни ўтказиб, Анварга қаради:
— Во дариғ! Во дариғ! — деди у саҳифаларни шапатилаб. — Золим фалакнинг беаёвлигини
қаранг. Ким шундай бўлади, деб ўйлабди-я! Имонли, инсофли, диёнатли деб юрган
дўстимизнинг этагига ахлат илашган экан-у, а? Иноятуллодай одамнинг юзига оёқ қўйган экан,
а? Бирга юриб биз ҳам билмаган эканмиз. Мана, ҳужжатнинг кучи қаерда! Ҳамма нарса бирдан
ойдинлашди!
Анвар бу гапларни эшитиб, Холидийнинг навбатдаги найранги бошланди, деб ўйлади.
Иноятулло номини эшитгач, анча сергакланди. «Ҳужжатлар домла Иноятуллонинг «иши»
эканми? Унинг юзига ким оёқ қўйган?»
Аҳли илм бу одамни ўлимидан сўнг ҳам «домла Иноятулло» деб ҳурмат қиларди. Асли туркман
бўлган бу олим ўттизинчи йилларда, йигит чоғида келиб қолган, дастлабки қама-қама шамоли
адолат истаб келган бу йигитни ҳам четлаб ўтмаган эди. Ўшанда бир йилдан сўнг афв этилиб,
яна илмга қайтганди. Зуннуний мероси бўйича Анварнинг бобоси билан матбуотда анча
тортишгани сабабли унинг қамалишига шу баҳсни асос қилиб кўрсатувчи гаплар ҳам мавжуд
эди. Холидийнинг хитобларини эшитиб, Анвар ўша гумонни эслади. «Буванг ким бўлган, билиб
қўй, жирилламай юрсанг ҳам бўлади» деган мақсадда атайин келган шекилли?» деб ўйлаб,
баданига муз югурди.
— Иноятуллони билар эдим. Бизга дарс берарди. Папиросни тутатиб олиб, ўйчан ҳолда туриб
гапирарди. Мен бунақа ўткир тарихчини кўрмаганман. Бунақаси бошқа туғилмайди. Зуннуний
мероси масаласида кўпчилик уни қоралади. Бир йил ўтириб чиқиши балки шундандир, Худо
билади. Урушга бориб келганидан кейин яна қамаб, йўқ қилиб юборишларига тушунолмай
юрган эдим. Тўрт йил урушда унга неча минг ўқ отишган экан, қаранг, мулла Анварбек, шу
мингларча ўқдан биттаси ҳам тегмабди. Лекин бир-икки бўҳтон ўқи тегибди. Шахтада кўмир
қазиб юрганида фалокатдан ўлибди. Ўлимидан сўнг уч ҳафта ўтиб номи афви умумийга ёзилиб
турса... Бўҳтон ўқлари ёмон экан... Бу ўқларни ким отганини биларсиз? Билмайсизми? Менинг
азиз дўстим Ҳикмат Ўролов. Ювошгина, мўмингина, беозоргина... Ҳамма уни яхши кўради.
Иноятулло ҳам яхши кўрган. Аммо бир гап айтиб кетган экан. «Ҳикмат — балиқ, қўлда ушлаб
туриш мумкин эмас». Зўр гап, а?
Анвар энди Холидийнинг муддаосини тушунгандай бўлди. Илмда ўзгариш кутилаётган дамда
Холидийнинг кўп йиллик фаолияти пуч эканини айтиб, унга зарба бера олувчи ягона олим —
Ҳикмат Ўролов эди. Тўғри, у табиатан анча эҳтиёткор эди, аммо айтиш мумкин бўлмаган
гапларни унингдек усталик билан айта олувчи ҳам йўқ эди. Илмда ҳалоллик ва адолат
бўлишини истаган ёшлар уни устоз сифатида қадрлар эдилар. Холидий яқинлашиб келаётган
қора булутни сезган. Қичишадиган ерини аввалроқ қашиб қўядиган бу одамнинг Ҳикмат
Ўроловни янчиш режасида эканини Анвар шу сўзларни эшитиб англади. Нафрати жўшиб, жони
ҳиқилдоғига келгандай бўлиб, ўрнидан турди.
— Ҳа, мулла Анварбек, эшитмайдиларми? — деди Холидий, лабини ялаб.
— Ишимни тугатдим. Бир ерда зарур учрашувим бор эди, — деди Анвар.
— Ҳа, боринг. Зарур учрашувдан қолмаслик керак... Дарвоқе... мулла Анварбек,
эшитганларингиз ўзаро гап-а?
Анвар «маъқул» ишорасини қилиб бош ирғади-да, хонадан чиқди.
«Ўзаро гап учун шу ерга овора бўлиб келиб ўтирарканми бу одам»деб ўйлади у.
Анвар фаввора ёнидан ўтаётиб, беихтиёр тўхтади. Ҳовуз юзаси анча кирланган, Худо
фаросатдан қисган одамлар ташлаган сигарет қутилари, қоғоз парчалари, яна алланима
балолар сув юзасида қалқиб турибди. Кирланган ҳовузнинг нақ ўртасида шиддат билан кўкка
қараб отилаётган сув Анварнинг диққатини тортди. Бу фаввора ёнидан кўп марта ўтган, ҳовуз
сатҳининг ифлослигини, сувнинг шиддат билан отилишини кўп кўрган, аммо бу манзара
хаёлини бугунгидай тортмаган эди. Ўриндиқларга ҳали дарахтларнинг соялари етиб келмагани
туфайли, бўш эди. Анвар офтобга орқасини қилиб фавворага тикилиб ўтирди. Унинг назарида
отилаётган сув қувурлар орқали куч билан пуркалмай, балки тоза сув ифлосланган ҳовуздан
қочишга ҳаракат қилаётгандай эди. Тоза сув бир зумгина бўлсин бу ифлослик бағридан
юлқиниб чиқади, бир зумгина бўлсин қуёш нурларида роҳатланади, аммо... начораки, бутунлай
узилиб кета олмайди, яна шу ҳовузга қайтади. Сўнг... яна интилади, сўнг... яна қайтади... Бу
орада кимдир музқаймоқни еб, қоғозни ғижимлаб шу ҳовузга ташлайди, кимдир сигаретини ўт
олдириб гугурт чўпини чертади, кимдир тупуради... Яхшики, атроф гавжум, бўлмаса бошқа
бемаъниликларни қилишдан ҳам тоймайдиганлар топилар. Балки қоронғида одам
сийраклашгач, ундай иш ҳам бўлар...
Шу фикр хаёлига келиши билан кўз олдида Холидий гавдаланди. Назарида ўша бемаъни иш
фақат шу Холидийнинг ёки шерикларининг қўлидан келадигандай туюлиб ижирғанди. Ҳовузга
тупуриб ўтган одамни кўрганида Ҳикмат Ўроловнинг «устоз» ҳақидаги гапини эслади.
... Бир одам ҳар куни беш маҳал уйдан атайин чиқиб, маҳалла ҳовузига тупурар экан. Маҳалла
аҳли яхши гапирибди — бўлмабди, пўписа қилибди — фойда бермабди. Охири маслаҳат қилиб,
пул тўплашибди-да, «зора Худо инсоф берса», деб уни Маккаи мукаррамага юборишибди. У
одамнинг Маккага бориб биринчи қилган иши — Замзам булоғига тупурибди...
Ҳикмат Ўролов бир куни шу ривоятни айта туриб «Устозинг шунақа хилидан», деб қўйган эди.
Анвар хаёлини чалғитиш учун атрофга аланглади. Бу ҳам Ҳикмат Ўроловнинг ўгити. Анварнинг
арзимаган нарсадан ҳам асабийлашиб юришини билиб, «асабингиз бузилган дамда атрофга
алангланг, хаёлингизни чалғитинг», деган эди. Анвар бир неча марта бу ўгитга амал қилмоқчи
бўлди, аммо эплай олмади. Ҳозир ҳам шундай бўлди. Кўзи ўнг томондаги бинога тушиб,
беихтиёр ўйлади: «Қачондир шу бино ертўласида маҳбуслар сақланган экан. Улар қандай
қийноқларни кўрганлар — билмаймиз. Қанчалари қийноқларга чидолмай неча-неча
ҳужжатларга имзо чекиб беришган экан? Биз ҳозир уларни айблаймиз, муҳокама қиламиз.
Олдинлари одамлар бу бинога қўрқув билан қараганлар. Энди атрофида бемалол сайр қилиб
юришибди. Шу бинонинг рўпарасидаги майдончада мазза қилиб музқаймоқ ялашади. Қизиқ...
ҳозир ҳам ертўлада маҳбуслар бормикин? Пахта иши билан қўлга олинганлар балки шу
ердадир? Балки уларни ҳам қийнашаётгандир? Балки кимдир қийноққа чидолмай кимнидир
сотаётгандир. Айни шу дамда сотаётгандир... Орадан яна эллик йил ўтгач, яна кимдир
ҳужжатларни титиб, уларнинг қилмишини муҳокама этар, айблар. Ҳозир эса... имзолар
чекиляпти, шу имзоларга қараб ҳукмлар ўқиляпти... Эллик йил аввал Фалонов билан
Пистончиян бу бинода гердайиб иш юритишган. Ажабки, ҳозир Пистонов билан Фалончиян
шундай. Бу нима? Тақдир ҳазилими ё қонуними? Яна эллик йил кейин бу бинода ким гердайиб
юради?..»
Анвар бу бинодан кўзини олиб, фавворага тикилди. «Нариги бинода «устоз» ўтирибди.
Нималарни хаёл қилиб, қайси тирноқ остидаги қандай кирларни излаяпти экан? Ҳикмат
домлага бориб айтайинми? Нима дейман? «Сизга қарши бир иш қилмоқчи» дейманми? Буни
эшитиб, домла одатича кулиб қўяр. «Устозингизнинг касби шу», дейиш билан чекланар. Ичини
ит таталаса ҳам сездирмас. Мен гап ташувчи бир нодон бола каби изимга қайтарман...»
Анвар ҳужжатхонадан чиқаётганидаёқ Ҳикмат Ўроловникига боришни мўлжал қилган эди. Бир
оз юриб, ўйлангач, Холидийнинг мақсадини аниқ билмай туриб боришни маъқул кўрмади.
Фавворага яна бир муддат тикилиб ўтиргач, офтобда қизиб, ўрнидан турди-да, уйга қараб
кетди. Маҳаллага етганида «Элчиннинг хотини чиққандир, хабар олай, яна оқибатинг йўқ, деб
минғирлаб юрмасин», деб ўнгдаги тор кўчага бурилди.
Дарвоза эшиги очиқ бўлгани учун қўнғироқни чалмай, ичкарига кирди-да «Элчин!» деб
чақирди. Элчин дарахт соясига буклама каравотни қўйиб, ухлаб ётган эди. Анварнинг овозини
эшитиб, эринибгина бошини кўтарди.
— Сен ҳам ўрис генералларига ўхшаб жонингнинг ҳузурини биласан, — деди Анвар каравот
қиррасига ўтириб. — Арман радиосидан «кундузи ким ухлаши мумкин?» деб сўрашганда
«Бойнинг куёви» деб жавоб берган экан.
Элчин унинг ҳазилига жилмайиб ҳам қўймади. Аслида Анвар ҳам ҳазиллашадиган кайфиятда
эмасди. «Ошнамнинг дарди меникидан оғирроқ», деган фикрда ўзича Элчиннинг кўнглини
кўтармоқчи эди.
— Ҳа, — деди Анвар унинг тумтайиб ётганини кўриб, — қани, бир ўнг томонинг билан тур-чи.
Сени одам деб кўргани келдим.
— Келганинг яхши бўлди, уйингга бормоқчи эдим,— деди Элчин ётган ерида.
— Нечук? Биз ғарибларни...
— Бачканалашма. Масала жиддий, — деди Элчин қаддини кўтариб. — Сен анави гапни бировга
айтибмидинг?
— Қайси гапни?
— Асадбекнинг гумонини.
— Уними? — Анвар чучмалроқ тарзда жавоб бермоқчи эди, аммо гапни айлантириб, алдагиси
келмади. — Айтувдим... бир таниш прокурорга...
— Унингни аралаштирма, девдим-ку?
— Аралаштирганим йўқ. Шу масаладан огоҳ бўлиб туринг, Асадбек туҳмат қилиб қолса, лаққа
тушманг, дедим. Биров суриштирдими?
— Прокуратурага чақиртиришди.
— Ким?
— Шарипов дегани.
— Зоҳидми? Нима деди?
— «Қайнотангиз нима учун сиздан гумонсиради?» деб сўради.
— Нима дединг?
— Нима сабабдан гумонсираганини билмайман. Билиб қолсам, Анвар деган лақма ошнам бор,
ўшанга айтаман, сизга оқизмай-томизмай етказади. Кейинги пайтда шунақароқ бўлиб қолган,
дедим.
Бу гапдан Анвар ранжиди. «Шуни одам деб йўқлаб келдимми?» деб афсусланди. Ҳозир унинг
пичингига жавоб қайтарса гап талашиб қолишлари мумкинлигини билиб, индамади. Бошини
хам қилиб ўтирди. Элчин бу ҳолатни пушаймонликдан деб тушуниб, жаҳл отидан тушди. Бир
нафаслик сукут кераксиз гаплар сели йўлига тўғон бўлди.
— Зайнаб чиқмадими? — деб сўради Анвар бошини кўтармай.
— Уч-тўрт кундан кейин, дейишяпти.
— Тезроқ чиқса сен ҳам тинчирдинг, уйинг ҳам ҳувилламас эди. Хотиним онасиникига кетса, уй
мени ютворай дейди. Бир кунга зўрға чидайман. Тағин ҳам сен темирдан экансан.
— Сен ҳам тинчирдинг, дейсанми?.. Қайдам... Мен гўрда ҳам тинчимасам керак.
Жиннихонадалигингда дунёнинг формуласини топганингни айтув-динг, эсингдами?
— У эсдан чиқадиган формула эмас.
— Мен ҳам бекорчиликда ёти-иб, бошқачароқ формула кашф этдим, — Элчин шундай деб
кўкрак чўнтагидан шапалоқдай газета парчасини олиб узатди.
Анвар газета ҳошиясидаги Элчин «формула» деб атаган ёзувни ўқиди:
— «Дунё = қаллоблик + фирибгарлик + муттаҳамлик + ҳасад + иғво + порахўрлик + зўрлик +
каззоблик + фаҳш = (ўлим)». Формулангга унча тушунмадим?
Элчин газета парчасини унинг қўлидан олиб, икки буклади-да, яна чўнтагига солди.
— Тушуниш учун ўқиш керак. Бунинг мактабида мен ўқиб келганман.
— Шунақа доно бўлиб кетдингми? — деди Анвар кесатиб.
— Энди билдингми? Ўн йил академияда ўқидим. Сен битта қаллоб билан олишиб минғирлаб
юрибсан. Мен кўрган қаллоблар олдида сеники фариштанинг ўзи-ку?
— Ол-а! Сен шу фаришта билан ўн йил эмас, ўн кунгина бирга бўлсанг билардинг.
— Мен билган нарсаларни билишинг учун сен яна юз йил яшашинг керак. Мен кашф этган
формула — ҳақиқат! Бунинг чораси эса ёлғиз ўлим. Қаллобни ўлдирасан — фирибгар сенга
рўпара бўлади. Фирибгарни ўлдирсанг, фаҳшга дуч келасан. Буларни ўлдириб қутулдим, деб
турганингда қаллобнинг фарзанди улғайиб турибди-да. Қаёққа қочасан? Бирдан-бир паноҳинг
— ўлим!
— Сен менга тақлид қиляпсанми?
— Сенга аҳмоқ одам тақлид қилади.
— Унда ўлимни истаб қолдингми?
— Ўлгим ҳам йўқ... Хоҳлаймизми, хоҳламаймизми қачондир ўламиз. Унгача муттаҳамларнинг
оёқлари остида хор бўлиб яшаш алам қилади. Дунёни осонликча уларга ташлаб кетиш ундан
ҳам ёмонроқ.
— Кўнглим хижил бўлиб турувди, юракни баттар сиқдинг.
— Ана шунақа, ҳақиқат чатоқ нарса. Ҳатто адолатпарвар олимларнинг ҳам юрагини сиқиб
юборади.
— Бас қил, бўлмаса ҳозир ёрилиб кетаман, — деди Анвар овозини бир оз баландлатиб. — Мен
бу ерга бир иш билан келдим. Қайнотангга учрашишим керак.
— Нечук, қайнотамга ишинг тушиб қолибди? Бунақа одамлардан ҳазар қилар эдинг-ку?
Формуламнинг яна бир исботи бу: дунё шунақаки, ҳазар қилган одамларинг қаршисида тиз
чўкасан.
— Формулангни қўя тур. Қайнотанг битказиб берадиган ишим битмай қўя қолсин. Бир марта
жиннихонадан чиқариб бергани бутун умримга татийди. Эсингдан чиқдими, отаси масаласида
илтимос қилувди. Архивни кавлаштирдим, энди натижасини айтишим керак.
— Ўзи нимаю отаси нима бўларди?
Бу гапни эшитиб, Анвар кулимсираб, қўлини унинг елкасига қўйди:
— Ў, куёв бола, сал пастроқ тушинг. Эртага «Элчинбой фалончининг невара куёви» дейишса
керилиб юрарсиз. Катта қайнотангизга аталган имтиёзлардан фойдаланиб машиналар, уйлар
оларсиз...
— Аравани қуруқ олиб қочиш бўйича жаҳон чемпионати бўлар экан, бормайсанми? — деди
Элчин, энсаси қотиб.
— Ҳазиллашаётганим йўқ. Жиддий айтяпман. Зўр одам экан. Эшит...
Анвар ҳужжатларда ўқиганларини бир бошдан баён этди. Элчин унинг гапларини бўлмай
эшитди. Ўрнидан туриб, сигарет тутатди.
— Хўш, энди нима дейсан? — деди Анвар ғолиб одамнинг овозида.
Элчин дарров жавоб бермади. Бир оз ўйланиб тургач, буклама каравотнинг қиррасига ўтирди.
— Нима дердим, кесакдан олов чиқибдими? Бунақа қаҳрамонлар сон мингта. Сезиб турибман,
сен ҳужжатларни ўрганиб, ўзингча бир нарсани кашф этгансан. Ҳозир шуни пеш қилиб, мен
билан баҳслашасан.
— Сезгингдан ўргулдим, сенинг. Қани, айт, нимани сездинг? — Анвар шундай деб қоғозларини
тартибга келтирди.
— Сезганим шуки, отаси қамалмаса, Асадбек бунақа бўлмас эди, яхши одам бўларди,
демоқчисан.
— Тўғри.
— Унда айт: бошқа минг-минг қамалганларнинг болалари-чи? Улар ҳам Асадбекка
ўхшашадими?
— Ҳамманинг шароити бир хилми? Мен қайнотангнинг ёнини олмоқчи эмасман. Аммо
жамиятнинг, муҳитнинг айбини ҳам четлаб ўтиб бўлмайди. Дунёда ҳамма нарса бир-бирига
боғлиқ. Қизиқ нарса, эшитгин-а: уруш бўлмасайди, Асадбекнинг отаси жангга бормас эди.
Асирга тушмасайди, Югославия партизанлари сафида юрмас эди, шундай экан, демак,
қамалмас ҳам эди, қамалмагач, боласини яхши тарбия қилар эди. Асадбек яхши одам бўлса,
демак, Ноила ўлдирилмасди, сен қамалмасдинг, Жамшид тирик қоларди. Ва ниҳоят...
— Ва ниҳоят, — деди Элчин, дўстининг сўзини бўлиб, — сен архивда ҳужжат титиб келиб,
менинг бошимни қотирмасдинг.
— Майнавозчилик қилмай тур. Яна бир нарса...
— Яна бир нарса шуки, — деди Элчин гапни бўлиб, — аданг ойингга уйланмаганларида сен
туғилмас эдинг, мен ҳам мағзава гаплардан қутулар эдим.
— Ҳали гапимиз мағзава бўлдими? — деди Анвар ранжиб.
— Мағзава бўлмай нима? Унақа бўлмасайди, бунақа бўлмасайди... Бу Асадбек бўлмаса,
бошқаси чиқарди. Униси бўлмаса буниси ўлдирарди. Жамшид Асадбекка хизмат қилмаса, ана,
Ҳосилбойваччага, ҳатто Манасянга хизмат қилаверарди. Пешонага ёзилганидан кейин кимга
хизмат қилса ҳам барибир шунақа ўлим топарди. Юзта-юзта қиламизми, отасанми?
— Йўқ, менга қайнотангни топиб бер.
Элчин ичкари кириб, телефон қилиб чиқди:
— Шу ерда ўтириб тур. Ҳозир келиб, иззатингни жойига қўйиб олиб кетишади.
Элчин қўнғироқ қилганида Асадбек уйида хотини билан гаплашиб ўтирган эди. Бугун
эрталабдан эти увишиб, юраги сиқилиб тургани учун кўчага ҳам чиқмади. Аъёнлари келишган
эди, уларга ҳам жавоб бериб юборди. Ёлғиз қолишни истади. Хотинига аччиқ мастава буюрди.
Овқат пишгач, иштаҳаси бўғилди, бир-икки қошиқ ичган бўлиб, косани сурди. Кейинги пайтда
елкасидан бир нима босиб, суяклари зирқирайдиган, нафаси қайтиб, юраги сиқиладиган бўлиб
қолган эди. Шунақа пайтда одам зотини кўргиси келмай қоларди. Бу ҳол бир-икки қайтарилгач,
хотинига айтди.
— Вой адаси, дарров ўқитиб ташлаш керак, — деди Манзура.
Асадбек бунақа нарсаларга ишонмас эди, қўл силтаб қўя қолди. Лекин Манзура айтганини
қилди: эрининг кўйлаги, рўмолчаси, қант, чой, майиз олиб бориб домлага дам солдириб келди.
Шу амалнинг таъсирими ё бошқа сабабми, кейинги бир ой анча енгил эди, нечундир бугун
эрталабдан оғир бўлиб турди.
— Адаси, дони қолса ҳам, сувини ичинг, — деди Манзура, ялиниш оҳангида.
Асадбек хотинининг кўнгли учун яна бир қошиқ ичди-да:
— Зўрлама, — деди. — Кўнглим ғаш. Иштаҳам йўқ.
Манзура косани олиб хонтахта четига қўйди-да, бошини эгиб индамай ўтирди.
Эрталабдан бери Асадбекнинг назарида уй ҳувиллаб, эгасиз бўлиб қолгандай туюлаётган эди.
Ҳозир хотинининг мунғайиб ўтиришига қараб фақат уй эмас, вужуди ҳам эгасиз эканини, руҳи
ҳам ҳувиллаб қолганини ҳис қилди. Ажаб... ахир кеча ҳам, бир ой олдин, ярим йил олдин ҳам
аҳвол шу эди. Кунлик ишлар, ташвишлар қуёш ботиши билан чекингач, эр-хотин ёлғиз
қолишарди. Аммо нечундир Асадбек ёлғизликнинг тирноқлари темирдан эканини, забтига
олганда бу қадар аёвсиз бўлишини сезмаган эди.
«Тағин ҳам Манзурага қойил қолишим керак. Зайнаб узатилганидан бери уйда бир ўзи... Кун
бўйи қайтишимни кутади. Аввалгидай жойнамоз устида ўтириб, қўрқиб кутмаса ҳам,
хавотирланади. Мен ҳақимдаги миш-мишларни эшитади. Эшитади-ю... бу лақма шу гапларнинг
кўпига ишонади-я?.. Ҳе, ношуд... Кечқурун эса мен келаман... жаҳлим чиқса кўпиртириб сўкиб
қоламан. Шунда ҳам чидайди...».
Асадбек хаёлидан шу гапларни ўтказиб, ажабланди. «Менга нима бўляпти? Бунақа гапларни
ўйламасдим. Қизиқ...».
Ўзи гапирмаса хотинидан садо чиқмаслиги Асадбекка аён. Шу сабабли нимадир деб, у ўлакса
сукунатни ҳайдаши лозим эди. Бугун бош табиб Зайнабнинг аҳволини баён этган бўлса-да,
хотинидан сўради:
— Қизинг бугун-ерта чиқиб қоладими?
Манзура эрига қаради, кейин гуноҳкор одамдай кўзини олиб қочди:
— Эртага чиқарамиз, дейишувди, бугун яна мазаси қочибди. Ўзим ҳам қўрқиб кетдим.
— Нима бўлди?
— Аъзои баданида бирдан титроқ туриб ўзини билмай қолди. Ҳартугул, уколдан кейин тинчиб,
ухлади.
— Касалхонадан чиқа қолгани маъқул. Касалларни кўравериб, дарди баттар ошади. Уйига
қайтса, енгиллашади. Дўхтирлар келиб, қараб туришади.
— Уйга келгани маъқулку-я... — Манзура шундай деб, ҳадиксираганича эрига бир қараб олди.
— Гапингни ямлама, — деди Асадбек, нохуш бир янгилик айтилажагини сезиб.
— Энди... қандай яшаб кетаркин, дейман-да...
— Бу нима деганинг? Олдин қандай яшаган бўлса, бундан кейин ҳам ўшандай яшайверади.
— Эрига ғалати гапларни айтворди-да...
— Қачон?
— Осган куни... Куёвингиз келувди-ку?..
— Нима деди?
Манзура эшитганларини бир оз юмшатиб айтишга ҳаракат қилди. То сўнгги сўз тилидан
учгунга қадар азобланди. Юраги тузоқдаги қуш каби потирлади. Агар уни биров бўғса ёинки
бўғизласа, бунчалик азобланмаган бўлармиди... Бунақа аҳволда аёл кишининг суянадиган тоғи
— йиғи бўлади. Аммо Манзура йиғлашга эридан қўрқди. Гапира туриб дам-бадам эрига хавотир
билан мўлтиллаб қараб қўйди. Гапириб бўлгач, қочиб чиқиб кетгиси келди. Наиложки, бундай
қилолмади. Энди эрининг сўзини, ҳукмини тинглашга мажбур эди. Ҳукм Манзура кутмаган
ҳолда, биргина сўздан иборат бўлди:
— Аҳмоқ!
Эрининг овозида титроқ сезиб, Манзура чўчиди — бу яхшилик аломати эмас...
— Жон аччиғида айтди-да, — деди қизини оқлашга ҳаракат қилиб. — Ҳамма гапи ёлғон,
аламидан айтиб юборди.
— Сен аҳмоқсан! — деди Асадбек овозини кўтариб. — Шу гапни айтгунича индамай турдингми?
Уриб, оғзини ёриб юбормадингми?
— Вой, адаси...
Манзуранинг гапи чала қолди. Асадбек шу пайтгача қилмаган ишини қилди — чойи совиб
улгурмаган пиёлани олиб, хотинига қараб отди. Жаҳолат билан пиёлани қўлга олганида
қандайдир ғойибона бир овоз «бундай қилма!» дегандай бўлди. Аммо пиёлани отиш учун қўлга
олган, демак, отмоғи лозим эди. Айни чоғда, ғойибона овоз ҳукмидан ҳам қутула олмади —
мўлжални атай бузди. Пиёла Манзурани ёнлаб ўтди-да, дераза токчасига тегиб, синди.
Манзура қўрқувдан сапчиб, ўрнидан турди.
— Ўтир! — деб бақирди Асадбек.
Манзура эндиги бўладиган ҳукмни, ёки ҳаракатни кутиб, титроқ бармоқларини дастурхон
попуги ортига яшириб ўтирди.
— Қизинг тўғри эриникига боради. Гапни чувалайдиган бўлса ўзим осаман уни!
Манзура эрига қаради. Қўрқувдан жавдираётган кўзларида «Кимни, куёвингизними ё
қизингизними?» деган савол муҳрланган эди. Асадбек бу саволни уқди:
— Қизингга тайинла, қадамини билиб боссин. У кўчадаги бир қаланғи-қасанғининг эмас,
Асабдекнинг қизи! Мен қизимнинг бахтли бўлиши учун ҳеч нарсадан қайтмайман.
Асадбек ўша воқеадан сўнг, вақти келса номус ҳақида гапириб қўяман, деб ўйлаган эди. Ҳозир
айтишни ҳам мўлжал қилди. Лекин хотинининг аҳволига қараб, бугунга шуниси ҳам етарли,
деган тўхтамга келди.
Худди шу пайтда Элчин телефон қилди. Қўнғироқ овозини эшитиб, Манзура ўрнидан
қўзғалмоқчи эди, Асадбек: «Ўтиравер, болалар олишади», деди. Манзура гап тамом бўлди
шекилли, деб дастурхон устини йиғиштира бошлади. Бу орада болохонадаги йигитлардан бири
деразани аста чертиб, овоз берди:
— Бек ака, Ҳофиз акам сўраяптилар.
Бу хабарни эшитган Манзура эрига савол назари билан боқиб, жойида қотди. Асадбек ўрнидан
туриб «ишингни қилавер», деди-да, уй бурчагидаги юмалоқ стол томон юрди. Садаф рангли
телефон гўшагини қулоғига тутди-да:
— Ҳа, Ҳофиз, тинчликми? — деди.
Элчин мақсадни баён қилгунича унинг гапини бўлмади. Сўнг:
— Ўша ерда ўтира турсин. Ҳозир машина юбораман, — деб гапни калта қилди.
Манзура ҳануз эрига савол назари билан қараб турарди.
— Ишингни қилавер, дедим-ку! Сенга тааллуқли гап эмас, — деди Асадбек зарда билан. Кейин
хотинининг мўлтиллаган кўзларига кўзи тушиб, унга раҳми келди. Пича юмшоқроқ оҳангда
унга далда бермоқчи бўлди: — Зайнабдан кўнглинг хотиржам бўлсин. Куёвинг битта гапга
ишониб кетадиган аҳмоқ эмас. Ишонганида шу пайтгача бир нарса дерди.
Телефон хабарини етказган йигит айвондан узоқлашмай, Бек акасининг амрини кутиб турган
эди. Асадбек ташқарига чиқди-да: «Маҳмуд акангни топ», деб буюрди.
Жамшид йўқ бўлганидан бери айрим дастёрлик ишлари ҳам Чувриндининг зиммасида эди. Бир
неча дақиқадан сўнг йигит «телефонда Маҳмуд акасининг кутаётганини» маълум қилди.
— Маҳмуд, дам олаётувдингми? — деб сўради Асадбек.
— Хизмат бўлса айтаверинг, — деди Чувринди.
— Ҳофизникига ўтсанг, ошнаси ўтирибди. Шу йигитни тез олиб кел. Ҳа, ҳали сўраш эсимдан
чиқибди: машина масаласи нима бўлди?
— Оқидан йўқ эмиш. Нол тўққизнинг оқидан бор. Одамлар ҳозир шунга ишқибоз.
— Одамлар ишқибоз бўлса олаверсин. Менга ёқмайди, ўриснинг тобутига ўхшайди. Узоғи
билан икки кун ичида бўлсин. Зайнаб шунга қараб, ё эрта, ё индин чиқади. Эрининг ўзи ўша
машинада олиб чиқиши керак.
— Яхши. Калитни ўзингиз берасизми?
— Шунга ҳам дабдабами? Машинани олиб бор. Калитни бер. Гапни калта қил. Олифтагарчилик
қилиб минғирласа эътибор берма. Ҳа, яна бир гап: йигитларингдан бирига тайинла — яхшилаб
бозор қилиб, олим боланинг уйига ташлаб қўйсин. «Анжондан келувдик, бир суҳбатларини
олмоқчи эдик, яна келамиз»ми дегандек гап қилсин, — Асадбек шундай деб гўшакни жойига
илди.
«Олим боланинг хабарини эшитишимни сезганимдан юрагим сиқилган бўлса керак», деб ўйлаб,
Анварнинг келишини кута бошлади.

Шариф Намозовнинг қамоқдан чиқарилиши ҳақидаги хабарни олиб кирганидан бери бу одамни
Зоҳид ёқтирмай қолган эди. Кейинроқ билса, прокурор ёрдамчиси билан яқин алоқада бўлган
бу терговчини бошқалар ҳам унча хушлашмас экан. «Ўзи чақа олмайди, аммо одамни
сескантиради, бу — сувилон», деб аташаркан уни. Унинг қўлида тайинли иш ҳам йўқ. Ҳали у
хонага, ҳали бу хонага кириб лақиллашдан бошқа нарсани билмайди. Унинг одати шуми, ё гап
ўғирлаб юрадими — Зоҳид аниқ айтолмайди. Унга маълум бўлгани — «Сувилон» кириши билан
тилга қулф урмоқ зарур. Қўшнингни ўғри тутма, аммо ўзингдан эҳтиёт бўл, деб бежиз
айтишмаган-да.
«Сувилон»нинг суҳбатидан баҳраманд бўлиш бахти бугун Зоҳидга насиб этган экан.
Зоҳид эксгуматсия хулосаларини ўқиб ўтирганда у кириб келди.
— Ў, ёш ҳамкасбим, ишдаги ютуқлар қалай, яхшими? — деб кўришди.
Ўзидан икки-уч ёшгина катта бу «ёшулли ҳамкасб»нинг лутфи Зоҳиднинг ғашини келтирди.
«Бошимни қотирмай тезроқ чиқиб кетармикин», деган ўйда рўйхуш бермай кўришиб:
— Юрибмиз, тупроқдан ташқарида, — деб қўйди.
— Қойилман, чиройли гап айтдингиз, — деди «Сувилон» кулиб. — Бизнинг соҳамизда
тупроқдан ташқарида юришнинг ўзи катта бойлик! Ишдан гапиринг, ишлар қалай?
— Бўляпти.
— Тезроқ бўлдиришга ҳаракат қилаверинг. Лекин сизга ҳам ҳавасим келади, ҳам ачинаман.
Ҳавасим келганики, зўр ишларни сизга ишониб топширишди. Эпласангиз, тез кўтарилиб
кетасиз. Ачинишимнинг сабаби шуки, ҳали ғўрсиз. Эплай олмасангиз, фишт, — у «келган
жойингизга қараб жўнайсиз», деган маънода ҳуштак чалиб қўйди. — Лекин сиз тушкунликка
тушманг. Қийналсангиз, мана, биз бор. Тортинманг. Сизга шаҳар «угро»сидаги Солиев ёрдам
беряптими? Омадингиз йўқ экан, ланж у одам, ишни резинкадай чўзади. Ўрдакка ўхшаб,
тумшуғини балчиққа тиқиб олиб, лой титкилайди.
— Чўзса ҳам пухта ишлайди. Хом ишдан пухтаси дуруст-да.
— Янглишяпсиз. Бизнинг ишимизда энг биринчи галда тезлик туради. Билиб қўйинг, янги
бўлган энг каттамиз бошлиғимизни суҳбатга чақириб «суст ишлаяпсизлар» деганмиш.
Тушундингизми? Янги раҳбарнинг талаби ҳам янгича бўлади. «Суст ишлаяпсизлар» дебдими,
демак, биздан оперативлик талаб қилинади. Ишни чўздингми, тамом, жойни бўшатавер. Мана,
сиз: бўйнингизда иккита қотиллик турибди. Иккита ретсидивистни ушлабсиз. Нима
қилмоқчисиз?
— Нима қилардим, тергов-да.
— Ғўрсиз, дедим-ку. Омад қўлингизга қўниб турибди-я! Гувоҳ борми, бор. Олдинги қотилликни
ҳам уларнинг бўйнига қўйинг-да, ёпинг ишни. Уларнинг борар ери тайин, — у шундай деб
бармоғи билан ҳавода сиртмоқ шаклини чизди. — Битта қотилликка ҳам шу, ўнтасига ҳам.
Нима сўраса, хўп денг, ваъдани каттароқ қилаверинг. Бўйнига олади. Ишнинг кўзини билиш
керак, ука.
Унинг гапларини эшитиб, Зоҳиднинг кўнглида бир шумлик уйғонди.
— Шунақа дейсизу талабини бажариш қийин-да,— деди у, содда одамнинг ниқобига кириб.
— Нима дейди? — деди «Сувилон» сергак тортиб.
— Қотилликни биттаси бўйнига олмоқчи. Шунинг эвазига шеригини, яна икки кишини чет элга
ўтказиб юбориши керак экан. Бу менинг қўлимдан келмайди-да.
— Э, сиз ваъдани беравермайсизми?
— Петрашвили дегани пихини ёрган экан. Аввал улар чет элга кетсин, ўша ердан менга хат
ёзсин, кейин мен бўйнимга оламан, дейди.
— Оббо занғар-е, қалтис жойидан ушлабди. Мен бир ўйлаб кўрай-чи, йўли топилар, —
«Сувилон» шундай деб хонадан чиқишга шайланди.
Зоҳид бу гапни шунчаки қитмирлик учун айтган эди, унинг ўзгаришини кўриб, ажабланди-да,
эшикка етган жойида тўхтатди.
— Сизда мабодо Маҳмуд Эҳсоновнинг телефони йўқми?
«Сувилон» тўхтаб, орқасига ўгирилди:
— Маҳмуд Эҳсонов? Ким у? — деб сўради талмовсирагандай бўлиб.
— Иккинчи мурдани унинг уйидан чиқаришган-да. Асадбекка яқин одам, деб эшитдим.
— Уни нима қилмоқчисиз?
— Ҳеч нима қилмайман. Фақат эксгуматсия хулосаси билан таништириб қўяй девдим.
«Сувилон» бу гапни эшитиб, ўйланди-да:
— Бир қарай-чи, бўлса айтаман, — деб хонадан чиқди.
«Агар Эҳсоновнинг телефонини олиб кириб берсанг, ғирт аҳмоқ бўласан», деб ўйлади Зоҳид.
— Ҳа, «Сувилон»инг чиндан ҳам аҳмоқ экан, — деди маёр Солиев, Зоҳиднинг гапларини
эшитгач.
— Бечора довдираб қолган. Агар бу қилмишини эгалари билиб қолса...
— Билиб қолишса ҳам буни бало урмайди. Бунинг аҳмоқлигини эгалари билишмайди,
дейсанми? Ҳар- ҳолда, ақлли одам уларга хизмат қилмас дейман-ов...
— Ҳар қандай идорада ҳеч бўлмаса битта аҳмоқ топилади, демак, улар истаган идораларига ин
қўйишлари мумкинми? Гапингизни шундай тушунишим керакми?
— Хоҳласанг шундай тушун, хоҳламасанг ўзинг биласан. Аниқ гап шуки, улар ҳозир истаган
идораларига кириб бора оладилар. Лекин бунга битта-иккита аҳмоқни сабаб қилиб кўрсатиш
нотўғри. Асадбекка ўхшаган одамлар ўтган тарихда ҳам бўлган. Бунақалар ниҳоятда зийрак,
пайт пойлашади. Агар ҳокимият қаттиққўллик кўрсата бошласа, булар ин-инларига кириб
кетадилар, қўйдек ювош тортадилар. Шоирларнинг тили билан айтсам, бўрилар қўй пўстинига
ўралиб, пайт пойлашади. Бўрининг урғочиси қўчқордан қочса ҳам барибир бўри туғади. Булар
қўй пўстаги остида урчиб ётаверишади. Ҳокимиятда бўшанглар пайдо бўлса — тамом, қўй
пўстини ечилади. Ҳозир биз шунақа даврнинг чўққисига келдик. Сен менинг «қарилик гаштини
суришга» қандай кетганимни биларсан?
Зоҳид бу воқеанинг тафсилотини орқаворотдан эшитган эди, шу боис хижолатдаги одамнинг
кулимсираши билан «йўқ», деб қўйди.
— Чет элда ишлаб келган икки одамнинг уйини ўғри урибди. Изига тушдим. Таппа босдим.
Ишонасанми, ўн олти-ўн еттидаги болалар. Пулга муҳтож ҳам эмас. Ўғрибошиси катталардан
бирининг боласи экан. Ота-онаси дам олишга кетиб, уйида маишат қилиб ётган экан.
Шериклари ҳам ўзига ўхшаган такасалтанглар. Айбларини бўйинларига қўйсам ҳам ўзларига
сув юқтиришмайди. Безгина бўлиб тураверишди. «Битта телефон қилиб олсам майлими»
девди, «қани, нима қиларкин», деб рухсат бердим. Менинг хатоим шу бўлди. Бола отасининг
ёрдамчисига қўнғироқ қилди. Биз ўғирланган моллар рўйхатини олгунимизча ёрдамчи етиб
келди. Аввал юмшоқ гапирди, кейин пўписа қилди. Икки соатлардан кейин боланинг отаси
Ялтадан телефон қилди. Очиқ савдо бўлди. Мен болаларни қўйиб юборадиган, у эса фалонфалон нарсаларни ундирадиган бўлди. Савдо пишмади. Эрталаб бошлиқ чақириб турибди. Яна
яхши гап, яна насиҳат, яна пўписа... Буларнинг тили бирлигини кўриб, ҳайрон қоласан. Хипчин
ушлаган жойингдан эмас, эгилган еридан синаркан. Мен хипчиннинг бир учини ушлаб аҳмоқ
бўлиб қолавердим. Аввал тўрт хонали уйни бўшат, эр-хотинга бир хонали ҳам бўлаверади,
дейишди. Ўғлимнинг оиласи билан чет эл хизматида экани, ҳадемай қайтишига ҳам парво
қилишмади. Уйни бўшатдим. Янганг билан ажралиб кетишимга сал қолди. Хуллас, иззатикромсиз қарилик гаштини суришга кузатишди. Бир ярим йилдан кейин ҳалиги каттанинг ўзи
қармоққа илинди. Боласининг иши қайта қўзғалиб, мен яна ишга қайтдим. Мукофот тарзида
менга энди беш хоналик уй ҳам беришди. Кўрдингми, аҳволни? Сен адолат тантана қилди, деб
ўйлаяпсан, а? Бекор гап! — Солиев шундай деб қўл силтади. — Ҳали каттанинг айбини яна
ҳам бўрттириш учун мени эслаб қолишди. Ҳозирги катталар ўзларини адолатли қилиб
кўрсатишга уринишяпти. Улар бошқаларга жилмайиб қарашади, бармоқлари эса бўғзимизда.
Бўғиб туриб «нега яхши нафас олмайсан», деб бизни айблашади. Ўзлари эса оппоқ. Мана,
кечаги раҳбарингни қара: Фарғонадаги фожианинг сабабини қулупнай бозоридан қидириб,
катта минбарда лақиллатди. Энди думини тугишар, девдим, яна ҳам каттароқ амални бериб
ўтиришибди. Юқоридаки шунақа аҳволми, пастдагиларга ажабланма.
— Пашшангни қўриб ўтиравер, демоқчимисиз?
— Бу энди ҳар кимнинг виждонига ҳавола. Мен кўпни кўрдим. Билганим шуки, тегирмон
тоши бир хилда айланмайди. Лекин замон ўзгаргунча чидашга тўғри келади. Ке, қўй, бу
гапларни, — Солиев шундай деб тиззасига шапатилади. — Нимага чақирдинг?
— Эксгуматсия натижасини олдим. Дастлабки экспертиза натижаси асосан тасдиқланди.
Эксгуматсияга Эҳсоновни чақиртирган эдим, келмади.
— Келади, деб ўйловдингми?
— Келишига ўзим ҳам унча ишонмаган эдим. Келмагани бир жиҳатдан яхши бўлди. Уйига
боришга баҳона излаб турувдим.
— Уйида нима қиласан?
— Бир кўрай-чи, қандай яшар экан?
— Иш учун зарур деб ўйлайсанми?
— Йўқ, ўзим шунчаки қизиқяпман.
— Қизиқмаганинг маъқул.
— Нима учун? Ахир мен ниманинг эвазига жонларини хатарга қўйганларини билишим керак-ку?
— Жонларини мол-дунё учун тикканлар, нимасига тушунмайсан?
— Тушунмайман, Мақсуд ака, тушунмайман. Хўп ҳовлисида фаввора бордир, ҳожатхонасининг
деворларига чехларнинг гулли, ялтироқ кафеллари ёпиштирилгандир, шипига кийикнинг расми
чизилгандир. Шуми? Жон шунинг эвазига тикилган бўлса, арзон кетмайдими? Ахир фавворасиз
ҳам, кафелсиз ҳам, кийикнинг расмисиз ҳам яшаса бўлади-ку? Одамлар буларсиз ҳам яшаб
юришибди-ку?
— Яшаяпти. Қизиғи шуки, булар ҳам бир пайтлар дабдабасиз яшашган.
— Мен ҳам шуни ўйладим. Мен баъзан ҳамма нарсадан безиб кетаман. Дадамнинг ёнларида
кетмон чопиб юрганимни қўмсайман. Ҳозир бориб кетмонни қўлларидан олсам, кечагидан
ёмон яшамайман.
— Сенинг яхши ҳунаринг бор экан. Мен бечора нима қилай, бирдан-бир ҳунарим —
жиноятчини қувиб юриш.
Зоҳид Солиевнинг гапларида истеҳзо оҳангини сезиб, кераксиз ҳиссиётга берилганини
фаҳмлади-да, кулиб қўйди.
— Сиз нима бўлсангиз, мен ҳам шу. Ҳозир биров менга кетмонни ишониб бермас, дейман. Сиз
менга бир масалани ечишда кўмаклашинг: «Сувилон» аниқ мақсад билан кирган эди, мен уни
бошқа йўлга буриб юбордим шекилли.
— Қани, ўша аниқ мақсадини айт-чи?
— Тушунмадингизми? Ишни ёпишим зарурлигини шипшитиб қўймоқчи бўлди.
— Сен қандай хулосага келдинг?
— Ишни-ку, ёпмайман, аммо йўналишни ўзгартираман. Қотилни эмас, Жамшид Суннатуллаевни
қидираман.
— Сабаб?
— Сабаб — Суннатуллаев тирик.
— Буни улар билишадими?
— Билишмаса ишни ёпишга уринишмас эди.
— Хўш, қидирдинг, топдинг ҳам дейлик?
— Калаванинг бир учи ўша йигитнинг қўлига боғланган.
— Биринчи қотиллик-чи?
— Биринчиси ҳам.
Солиев қатъий тарзда айтилган бу фикрни эшитиб, стол устини ноғора қилиб чертиб, ўйга
толди.
— Чигал, ниҳоятда чигал иш, — деди оғир тин олиб.
— Иккинчи савол худди шундан келиб чиқади. Нима учун бу чигал иш айнан менга,
тажрибасиз бир терговчига топширилди. Ахир бунақа ишлар тажрибали одамга, ёки прокурор
ёрдамчисининг ўзига топширилар эди-ку? Бу ғўр бола чигал ишни ечишга эриниб, қўл силтаб
қўя қолар, дейишдими? «Сувилон» бу ишни ёпганимдан кейин кўтарилишим мумкинлигини
шунчаки писанда қилмагандир?
— Тўғри англабсан. Бу ёғини энди ўзинг ўйлаб кўравер. Сенга бир янгилик бор, кеча заргарлик
дўкони ўмарилган, шу ишни менга беришди. Ҳамдам эса Фарғонада...
— Шунга ҳайронман, Фарғонадаги ишлар билан марказдан келганлар шуғулланаятувди
шекилли?
— Сен ҳайрон бўлма, ўйла. Мендан кўнглинг тўқ бўлсин, ёлғиз қолдирмайман. Петрашвилини
сўроқ қилдингми?
— Ҳа. Аммо янги гап чиқмади.
— Ундан чиқмайди ҳам. Янгисини сенга мен айтаман. — Солиев шундай деб, портфелини очиб,
муқоваланган бир даста қоғозни олди-да, Зоҳидга узатди. — Танишиб чиқ, Петрашвилининг
иши.
Зоҳид қоғозларни варақлаб, ажабланди. Бу жиноий ишнинг юритилиши ҳақидаги расмий
ҳужжатлар эмас, балки ҳаваскор изқуварнинг кузатишини эслатарди. Солиев Зоҳиднинг ҳайрон
бўлганини сезиб, изоҳ берди:
— Тўғри пайқадинг, бу расмий иш эмас. Очиқроқ гап шуки, расмий равишда жиноий иш очишга
имкон беришмаган. Жиноятчилар сен билан мени бир чўқишда қочирадиган бўлиб кетишган.
Мана шу Петрашвили ҳар сафар майда ўғирлик ёки безорилиги учун қамалган. Буни биласан.
Ўзини кўриб, гаплашганингда ажабланмадингми? Ким эканини кўз қара- шининг ўзи айтиб
турибди-ку? У асосий хизматни қамоқдалигида бажарган. Мана охиргисида вилоят каттасининг
беминнат дастёри бўлган. Демократия дегани ҳамманинг бошини айлантирмадими?
Катталардан норозилар Масковга хатлар ёзишмадими? Хат айланиб келиб, яна ўша каттанинг
қўлига тушдими? Ажаб ҳол, а? Қўй бўрининг зулмидан шикоят қилиб, шерга арз қилади. Шер
«арзни адолатли ҳал қил», деб бўрининг ўзига оширади. Майда арзчиларнинг иши осон, бирикки пўписа билан тинчийди. Лекин катта билан олишадиган тоифалар ҳам чиқиб қолади-ку?
Каттанинг сирини биладиганлар ғимирлаб қолса-чи? Ана шунда каттанинг калласи ишлаб
қолади. Қамоқдаги Петрашвилини ёллайди. Каттанинг истаги билан Петрашвили бир кунга,
ёки бир кечага, ёки бир соатга қамоқдан чиқарилади. У ишни битиради-ю, жойига қайтади.
Жиноят содир бўлган, жиноятчи эса йўқ. Катта эса ҳамкасбларимизнинг гирибонидан олиб,
булғалайди. Учинчи жиноятдан сўнг менинг бир қадрдоним изга тушади. Аммо уни ҳам менга
ўхшатиб қарилик гаштини суришга ҳукм қилиб юборишади. У қўлидан келганича кузатган,
Петрашвилининг жиноятларини исботлашга уринган. Бу қоғозлар энди тилга кириши мумкин.
Ўша катта ҳозир жойини топиб кетган. Сен ишни яхшилаб ўрганиб чиқиб, Петрашвилини
сиқувга ол.
— Буниси қизиқ бўлди, — деди Зоҳид, пешонасини силаб. — Шунақа маккорлик билан ишлаган
одам нима учун бу шилта ишга илашиб қолди?
— Булар меъёрни билишади. Петрашвилининг услуби эскирди. Энди у арзон-гаров қўғирчоққа
айланган, қадри кетган. Петрашвилига қандайдир ваъда беришгандир. Бир нарсага зориқмаса,
бунақа ишни зиммасига олмас эди. Уни бошқа қамоқхонага кўчиришга ҳаракат қилиш керак.
— Нима учун?
— Нима учун? — Солиев бош чайқади. — Сезмадингми? Петрашвили ҳам, шериги ҳам ё
нашаванд, ё гиёҳванд. Бу қамоқхонада уларнинг одами бордир. Етказиб бераётгандир.
Етказувчи занжирини узиш керак. Ана шунда улар хумордан тутайди. Бошини деворга уради.
Бир чеким наша учун отасини ҳам сотади. Ҳозирча «мен ўлдирмаганман, мен ёқмаганман»,
деб турибдими, хумордан қийналганда биринчи айтадигани «мен ўлдирганман» дейди.
Қотилликни бўйнига олади. Сен уларга ишонгандай бўласану бошқа томондан босасан. Сен шу
кунлар ичи бошлиқ билан яккама-якка гаплашишга уриниб кўр. Эшитишимча, янги раҳбар уни
суҳбатга чақирган. Қаттиқ талаб қўйган. Ҳозир учрашишнинг айни пайти. Фақат бу
идорангдагиларга билдирма. Унгача турмада капитан Мусаев деган йигитга учраш. Кўрсанг,
худди чумак арининг ўзи. Агар у ерда юзта ҳалол одам бўлса, юзнинг бири, биттагина бўлса,
шунинг ўзи. Унга тайинласанг, кавказликларингга кўз-қулоқ бўлиб туради.
Зоҳидга бу фикр маъқул туюлди.
Чувринди уйга ҳазин бир аҳволда қайтаётган эди. Бугун унга онасининг хасталаниб қолганини
маълум қилдилар. У «яна ўша эски дарддир» деб ўйлаб, боришга шошилмади. Мўлжалдаги
ишларни бажа-риб бўлиб, бориб қарасаки, аҳвол у ўйлагандан ёмонроқ. Онаси айвонда
шифтга тикилиб, бемажол ётибди.
— Кайфи йўқми? — деб сўради Чувринди пешвоз чиққан уй бекасига.
— Йўқ, кечадан бери сўрамайди ҳам.
— Диспансердан нима учун олиб келдингиз? — деб сўради Чувринди уй бекасидан.
— Хабар олгани борган эдим. Дўхтирлар олиб кетганингиз маъқул дейишди... — уй бекаси
шундай деб лабини тишлади. У асосий гапни айта олмади.
Чувринди шу пайтгача онасига салом бермаган эди. Ажабки, ўзи истамаган ҳолда, паст овозда
бўлса ҳам салом берди. Онаси унинг овозини эшитиб, шифтдан кўзини олиб, у томон қаради.
Лаблари титради. Бир оздан сўнг ёноғига бир томчи ёш думалади. Бу аёлни танимаган одам
уни ҳали олтмишга кирмаганига зинҳор ишонмас, камида саксон йил умр кўрган кампир, деб
баҳо берар эди.
Уй бекаси асосий гапни айтолмаган бўлса ҳам, Чувринди унинг нима демоқчи эканини
англаган эди. Ҳозир онасига қараб «Наҳотки?» деган фикр юрагига бир лаҳзалик енгил титроқ
бериб ўтди. Она дейишга ҳам арзимайдиган бу шилта хотин ўлса бир туким ҳам қилт этмаса
керак, деб ўйларди. Ҳозирги аҳволига ўзи ҳам ажабланди. «Ачинаяпманми? Нега? Бу дунёда
бор бўлди нимаю йўқ бўлди нима? Ўзига ярашасини олди. Итдай хор бўлди. Энди
хорликлардан қутулади. У-ку хорликдан қутулади. Мен-чи? Исноддан қачон қутуламан?»
Чувринди онасига қараб шуларни ўйларди. Шу ўйлари билан юрагида ғимирлаётган ачиниш
ҳиссини бўғмоқчи бўларди.
Онаси эса... унга қараганича унсиз йиғларди.
Нима учун йиғлаётганини ўзи ҳам билмасди.
Бу дунёдан қандай армон билан ўтаётганини идрок қила олмасди...
Ўғлига бир нима дегиси келарди, аммо тили гапга айланмас эди...
Нима десин? «Болам» десинми? Ҳаққи борми шундай дейишга. Туққанидан бери бирор марта
«болам» деб суймаган, энди ўлари олдида шундай дейишга тил ҳам бўйсунмайди. Юрагида
«Болажоним!» деган фарёд уйғонади, аммо қотиб қолган тил, бу фарёдни эгасига етказиб бера
олмайди. Юракнинг таржимони бўлмиш тил ожиз...
«Рози бўлгин», десинми? Қайси қилган яхшилиги учун розилик тилайди?
«Розиман» десинми? Ўғли зорми экан унинг ризолигига?
Бу аёлнинг ҳозирги аҳволини билган одам умр бўйи Яратганга муножот этиб, «Ё Раббим, мени
бу банданг ҳолига сола кўрма» деб зорланиб ўтарди.
Чувриндининг онаси «болам» дея олмаётганидан, рози-ризолик тилай олмаётганидан ўкинмас
эди. Чунки бундай тушунчалар уни аллақачонлар тарк этиб кетганди. Тўмтоқлашган ақли
жаъмики нурли туйғуларни бўғиб ўлдириб бўлган эди. У яна бир неча соатлик ёки бир неча
кунлик умри қолганини билмас эди. Ўлим тўшагида азоб чекиб ётарди, дейиш ножоиздир,
чунки у ароқ тополмаган кезлари бундан баттар азобга дуч келарди...
Ҳозир йиғлагиси келди. Унсизгина йиғлади. Авваллари кулгиси келарди, куларди, маишат
қилгиси келарди, қиларди. Ана энди йиғлагиси келди...
Ажаб манзара: она ва ўғил... Ҳеч қачон бирга бўлмаган, ҳеч қачон бир-бирига меҳр
кўрсатмаган икки тирик жон. Бу дунёда нима учун яшамоқ лозимлигини англамаган икки
банда. Бир-бирларига айтмоққа сўзлари йўқ...
Мудҳиш манзара: ҳадемай жон бериши мумкин бўлган онасига айтмоққа ўғилда сўз бўлмаса?!
Онанинг айтадиган гапи бор. Узоқ йиллар асраган гапини айтиши керак. Бу ҳақиқатни гўрига
ортмоқлаб кета олмайди.
— Келиб тур, айтадиган гапим бор, — деди она хаста овозда.
— Гапингиз бўлса... айтинг, — деди ўғил.
— Ҳозир айтмайман... Жоним узилишидан олдин айтаман.
— Нега?
— Қўрқаман.
— Кимдан?
— ...
Билмайди... Чиндан ҳам шундай. Эрининг ўлимидан бери қўрқувда яшади, аммо кимдан қўрққанини ўзи ҳам аниқ билмади. Бу қўрқув ўша машъум воқеадан сўнг уйғонган. Ўшандан бери
бу қўрқув хожа, у эса чўри. Шу қўрқув боласини ташлашга мажбур қилди. Шу қўрқув уни
шаҳарга ҳайдаб келди. Ароқ ичиб, кайф қилгандагина қўрқув уни холи қўярди.
— Келиб тур, — у шундай деб бошини буриб, нигоҳини яна шифтга қадади.
— Эрталаб келаман, — Чувринди шундай деб дарвоза томон юрди.
— Омонат гаплари борга ўхшайди, — деди уй бекаси. — Келиб туринг. Айтмасалар жон
беришлари қийин бўлади.
— Нега? — Чувринди тўхтаб, унга қаради.
— Одамлар шунақа дейишади. Кейин... ҳарна бўлса ҳам сизни туққанлар, «розиман», деб
қўйинг. Ўзингиз ҳам розиликларини олинг.
— Ҳозирми?
— Йўқ. Ҳозир орқага қайтманг, эртага келаман, деяпсиз-ку?
Чувринди уйга келгач, машинасини одатича кўчада қолдирди. Ўртанча ўғли машинани тозалаб,
ичкарига ҳайдаб киришга ишқибоз.
Шом қоронғуси туша бошлагани учун ўнг томондаги дарахтга суяниб турган одамга эътибор
бермаган эди. Дарвоза томон уч-тўрт қадам ташлагач, таниш овоз эшитилди:
— Эҳсонов!
Уни ҳеч ким бунақа деб йўқламасди, шу сабабли ажабланиб, таққа тўхтади. Дарахтга суяниб
турган одам унга яқинлашди. Чувринди уни таниб, ҳайронлиги ошди:
— Ие, прокурор, сизмисиз?
— Менман. Сизни кутиб турувдим.
— Тинчликми?
— Эксгуматсияга чақирган эдим, дарагингиз бўлмади. Иш кўпми?
— Иш-ку... кўпмас... Лекин очиғини айтсам... Ўликдан қўрқаман. Гапим кулгилими?
— Мен учун кулгили эмас. Чунки кўпчилик мурдадан қўрқади. Тирикдан қўрқишмайди, шуниси
менга қизиқ туюлади.
— Қизиқми? — Чувринди Зоҳидга синовчан назар ташлади. — Тирикдан қочиб ё беркиниб
қутулиш мумкин. Ўликнинг арвоҳидан қаёққа қочади одам?
— Сиз ҳақсиз. Руҳ бир ёпишса қутулиб бўлмаса керак.
Зоҳид шу гапни айтгач, «уйига таклиф қилармикин ё йўқми?» деб ўйланди. Чувринди эса унинг
бемалол туриб олиб гапни чўзаётганидан мақсадини фаҳмлади: «Уйга кирмоқчи шекилли?»
— Овора бўлиб келибсиз, хизматингизда бўлайлик, — деди озгина киноя билан. — Тинтув
қилгани келмагандирсиз, а?
— Тинтувга келганимда сизни кутиб турмасдим. Агар сизга м а л о л келмаса, шу ерда туриб
гаплашаверамиз.
Зоҳиднинг кейинги сўзлари Чувриндининг киноясига ҳамоҳанг тушди. Чувринди буни сезиб,
кулимсиради.
— Менинг уйимга келганлар остонадан ноумид қайтишмаган. Шу уй қурилганидан бери
дарвоза қулф нималигини билмайди. Ишонмасангиз ана, қаранг. — У шундай деб уй томон йўл
бошлади. Зоҳид дарвозага кўз ташлади: чиндан ҳам тутқич бору қулф йўқ.
— Мен қишлоқда туғилиб ўсганман. Қишлоғимизда қулфланадиган биронта ҳам эшик йўқ эди.
Шаҳарда ҳам шундай қилса бўлармикин, девдим.
— Бўляптими? — деди Зоҳид остона ҳатлаб.
— Бўляпти шекилли?
«Бўлмай-чи — деб ўйлади Зоҳид. — Бу уйга қайси ботир ўғри, кимнинг юраги билан яқинлашар
экан? Қулф нима экан, аслида бу хонадонга дарвоза ҳам шарт эмас...»
Чувринди уни кичик меҳмонхонага бошлади. Бу хонадонда учта меҳмонхона бўлиб, бири катта,
иккинчиси ўрта, учинчиси кичик ҳисобланарди. Уччовида ҳам дастурхон ҳамиша тузоғлиқ
турар, одамлар сонига, ҳамда даражасига қараб у ёки бу меҳмонхонага таклиф қилинарди.
Чувринди аввалига Зоҳидни катта меҳмонхонага бошлаб қойил қолдирмоқчи эди. Кейин
«буларнинг зоти қитмир бўлади, бир балони бошламасин», деб «камтарона» ҳисобланган
хонага таклиф этди.
Остона ҳатлаб ҳовлига кирган одам бир қарашдаёқ хонадоннинг саришта эканини кўради.
Мўъжаз фаввора, шийпон, уйларнинг жойланиши — ҳаммаси рисоладагидай. Агар ҳовлига
товус билан кийик қўйиб юборилсами, эртаклардаги хон саройининг ўзи бўлиши мумкин.
Чувринди бир неча дақиқа Зоҳидни меҳмонхонада ёлғиз қолдирди. Бу муддатда Зоҳид уй
ичини кўздан кечиришга улгурди. Ҳовлида юриши керак бўлган товус меҳмонхона деворига
муҳрланибди. Рассом ранг танлашга уста экану аммо меъёрни билмабди. Деворлару шифт
табиат ва жониворлар тасвири билан тўлган, тасвирда фақат эшагу ит бўлмаса керак. Бу
рассомнинг калтабинлигими ё хўжайин истагими — Зоҳидга қоронғу.
Чувринди кириб:
— Суратлар ёқдими? — деб кулимсиради.
— Рассом яхши экану...
— Ҳайвонот боғи қилиб ташлабдими?
— Ҳа.
— Мен сафарда эдим. Кичкинам кириб «уни чизинг» деса ҳам чизибди, «буни чизинг» деса ҳам
чизаверибди. Мен ўзим бунақанги бачканаликни ёқтирмайман.
— Меъморчиликдан хабарингиз борми, дейман?
— Нега сўраяпсиз?
— Уй тартиб билан, яхши қурилибди. Меъморнинг қўли сезилиб турибди.
— Буни тўғри топдингиз. Бир меъмор ошнам ишбоши бўлиб қурган бу уйларни. Ўзимда савод
йўқ. Мактабда ҳам чала-чулпа ўқиганман. Ўқишга ҳавас зўр эди-ку, шароит тўғри келмади.
— Нима сабабдан?
— Бунинг тарихини айтсам, минг бир кеча бўлади. — Чувринди шундай деб тузоғлиқ дастурхон
устига ёйилган докани йиғиштириб олди.
— Қани, марҳамат қилинг.
— Меҳмон кутятувдингизми? — деб сўради Зоҳид. — Бемаврид келибман, шекилли?
— Кутаётган меҳмоним — сиз, десам ишонасизми?
— Йўқ, ишонмайман, — деди Зоҳид кулимсираб.
— Тўғри, ишонмайсиз. Ҳамма гапга ишонаверсангиз прокурор бўла олмас эдингиз, — деди
Чувринди ҳам жилмайиб.
— Эксгуматсия хулосалари...
Зоҳид шундай деб гап бошлаган эди, Чувринди шарт кесди:
— Бу гапни қўя туринг. Аввал таом, баъдаз калом, дейишганми?
Зоҳид «маъқул», дегандай қўлини кўксига қўйди.
Яхши ҳамки Чувринди сўзини бўлди. Дам ўтмай таом киритилиб, шўрвани ичаётган пайтда
Зоҳид маёр Солиевнинг «Жамшид тирик эканига ишонишимизни исташяпти», деган гапини
эслади. Ажаб ҳолат: аввалига куйдирилган мурда — Жамшид, дейишди. Энди ўзлари «йўқ, у
Жамшид эмас эди», дейишмоқчими? Зоҳид шўрвани ича туриб Чувриндига бир-икки ўғринча
қаради. Чувринди хотиржам овқатланар, юзидан, кўз қарашидан бирор маъно уқиш қийин эди.
«Буларда бир сир бор, — деб ўйлади Зоҳид. — Ўзларига ёқмаган одамни ўлдириб, кўмиб
ташлашса ҳам бўларди. Намойишкорона осишлари нимани англатади? Мақсуд ака бир нарсада
янглишадилар. Уларнинг мақсадлари фақатгина бизни лақиллатиш эмас. Суннатуллаев —
Асадбекнинг одами. Агар уни Асадбек ўлдиртирса, бундай осиб қўймас эди. Изсиз йўқолган
одамлар рўйхатига кирарди. Бошқа тўда ўлдирган бўлса, булар нега жим? Нима учун
хотиржам? Пайт пойлашяптими? Улар кутган фурсат қачон келади? Сўнг қандай балоларни
бошлашади? Биз одатдагидай ғафлатда қолмаймизми? Наҳот буларнинг пайини қирқа
олмасак?»
Зоҳиднинг қорни оч эди, шўрвани ҳам ичди, кейин қўйилган хасипни ҳам еди, ноз қилиб
ўтирмади. Ташқаридан қараган киши буларни икки қарама-қарши қутб одамлари эмас,
жонажон икки дўст ширин суҳбат қилиб, овқатланяпти, деб ўйлаши мумкин эди.
Чувринди «Эҳсонов!» деб чақирилиб, тўхтатилганида ғашланган эди. Ҳозир Зоҳиднинг айнан
шу кеч келганидан ўзича рози бўлди. Зоҳид келмаганида ёлғиз ўтириб, онасининг ташвиши
билан банд бўларди. Зоҳид ташрифи билан ундаги андуҳни бир оз бўлса-да, чекинтирди.
Айниқса гапларида расмиятчилик оҳанги йўқлиги Чувриндига маъқул келди.
«Овқат еяётганда туппа-тузук одамга ўхшаркан, а? — деб ўйлади Чувринди. — Лекин мендан
нима истайди бу? Наҳот мени ҳаммасини айтиб берадиган гўл деб ўйласа? Хўп, ҳозир
ҳаммасини тўппа-тўғри айтиб берайинми? Шунда ишониб, индамай кетадими? Ишониб бўпти.
Яна ланжлик қилади, яна бефаросат ўрдакка ўхшаб тумшуғи билан балчиқ титаверади.
Бўладиган гап шу — балчиғини титиб кунини кўраверсин. Балчиқдаги буларга ем бўлувчи
чувалчанг қайда-ю, осмондаги бургут қайда?!»
Овқатдан сўнг Зоҳид икки пиёла чой ичгач, лабини сочиққа артди.
— Чойдан қуяйми? — деб сўради Чувринди, илтифот билан. Бу илтифот пардаси ортида «қани
энди гапингизни айтаверинг», деган маъно ётган эди.
Овқатлана туриб бир қарорга келган Зоҳид Чувринди учун кутилмаганда қисқа гапирди:
— Эксгуматсия хулосасида айтарли янгилик йўқ. Мурда Суннатуллаевники, деган тахминда
турибмиз.
— Тахминда, деганингиз нимаси?
— Аниқ хулосага келиш учун қўшимча далиллар керак.
— Қанақа далил?
— Буниси энди тергов жараёнида маълум бўлади. Сиздан бир илтимосим бор: бирор масалада
безовта қилсам, аччиқланманг. Сиздан гумонсираётганимиз йўқ, фақат марҳумни яқиндан
билганингиз учун у-буни сўраб турамиз.
— Ҳайрият-е, — деди Чувринди кинояли жилмайиб. — Мени гуноҳкор қилиб қўясизми, деб
жоним ҳалакда эди. Энди эксгуматсия хулосасига келсак, у мени мутлақо қизиқтирмайди. Биз
уни Жамшид деб ўйлаб, иззати билан жойига қўйдик. Бошқа жиҳатлари билан шахсан менинг
ишим йўқ. Мурда бошқа бўлса, Жамшид тирик бўлса, марҳамат, топиб беринг. Топсангиз,
суюнчиси биздан. Мен сизнинг илтимосингизни қабул қилай. Сиз ҳам менинг насиҳатимни
қулоғингизга олинг: балиғи йўқ ҳовузга қармоқ ташлаб овора бўлманг.
— Қани, бир уриниб кўрайлик-чи, балки суюнчи ёнингизга қолар. Балки қармоққа балиқ ҳам
илиниб қолар? — Зоҳид шундай деб фотиҳа қилган бўлди-да, ўрнидан турди.
«Агар ниятлари бизни лақиллатиш бўлса, мен уларни чалғитдим», деб ўйлади Зоҳид.

— Кўринишингдан чеченга ўхшайсану она тилингда гапирмаганингга ҳайронман, — деди
машина ҳайдовчиси.
Зелихон унга дарров жавоб бера олмади. Озгина сукут сақлагач, бир хўрсиниб деди:
— Мен чеченман. Ота юртимда туғилдиму бошқа юртда улғайдим. Она тилимни биламан.
Гапирсангиз яхши тушунаману ўзим силлиқ гапира олмайман. Тил қотиб қолган.
— Тилим қотди, дейсанми? Унда сен адо бўлган одам экансан, оғайни, — деди ҳайдовчи, орқа
ўриндиқда ўтирган Зелихонга кўзгу орқали қараб.
— Гапингга тушунмадим? — деди Зелихон.
— Она тилини билмаган инсон ўзини одам санамаса ҳам бўлади.
— Тилинг жуда узун экан, — деди Зелихон аччиқланиб, — аммо ақлинг калтага ўхшайди. Уруш
даврида чеченлар бошига тушган кулфатни эшитмаганмисан?
Зелихоннинг ақл хусусидаги гапи ҳайдовчига малол келди, қони бир қайнади-ю, аммо
«ҳарҳолда бу ўз қондошим», деб дарров ўзини босди. Зелихоннинг гапига хотиржам жавоб
берди:
— Эшитганман, лекин одамнинг ўзини ўзи унутиши учун бу ҳеч қандай имтиёз бермайди. Инсон
ўз она тилини ўлгунича унутмаслиги керак, — ҳайдовчи шундай деб бир оз сукут қилди-да,
сўнг қўшиб қўйди: — Балки ўлгандан кейин ҳам унутмаслиги керакдир. У дунёда қайси тилда
ҳисоб беради? Сенга ўхшаб русчадамас дейман, а?
Зелихон унинг бир айтган фикридан қайтмаслигини билиб, кулимсиради:
— Ўжарлигингдан чеченга ўхшайсан.
Бу гап ҳайдовчига маъқул келиб, хахолаб кулди.
— Нима десанг, де: мен чеченман! Ҳа, мени қиймалаб ташласанг ҳам ҳар бир бўлак гўштим
«мен чеченман!» деб ҳайқириб туради. Ана, тоғларни кўряпсанми? Менинг боболаримнинг
боболари, уларнинг-да боболари ана шу тоғлар каби мағрур бўлишган. Отам ҳам мағрур эди,
мен ҳам мағрурман. Чечен бўлганим учун мағрурман. Менинг болаларим ҳам мағрур. Уларнинг
болалари ҳам мағрур бўлади. Тоғни шамол ёки ёмғир емириб тамом қилганда бизнинг
ғуруримиз ҳам емирилади, уқдингми, доно одам?
Ҳайдовчи шундай деб қўшиқ айта бошлади. Зелихон бу қўшиқни аввал эшитмаган эди. Айрим
таниш сўзлардан, қўшиқнинг авжидан ватан ҳақида эканини англади.
«Бахтли одам экан, бу ўжар, — деб ўйлади Зелихон. — Ватани бор, ғурури бор. Болалари ҳам
бор. Улар ҳам мағрур. Худди тоғ чўққиларидай мағрур... Менда нима бор?»
Шу гапларни хаёлидан ўтказа туриб Исмоилбейнинг ғамгин чеҳраси кўз олдига келиб, қулоғи
остида унинг овози жаранглади: «Ватани йўқнинг иймони йўқтур...»
Зелихон хаёлга берилиб, қўшиқ тугаганини сезмай қолди. Ҳайдовчи унга аввал кўзгу орқали
қаради, сўнг бир ўгирилиб олди:
— Нималарни ўйлаяпсан? Қўшиққа тушундингми?
— Тушундим. Ватан ҳақида куйладинг.
— Ҳеч балога тушунмабсан. Мен дедимки, агар Ватан мени суймаса мен уни суярман. Агар
мени нимталасалар-да бир бўлагимни Қора денгизга, бирини Оқ денгизга, бирини Ҳазорга
ташласалар майли, розиман, фақат бир ўтинчим бор: юрагимни Ватанда қолдирсинлар. Ана
шунда менинг нимталарим юрагимга талпинарлар, келарлар ва бирлашарлар! Юрак —
Ватандир, Ватан — юракдир! Ким ўз юрагидан воз кечади? Ҳеч ким! Эй Раббим, ўзга юртда
жонимни олиб, жаннатдан жой берганингдан кўра, жонимни ўз Ватанимда олу шунинг эвазига
жойни дўзахингдан беравер! Энди қўшиқнинг мазмунини англадингми, биродар?
— Англадим, — деди Зелихон. Кейин бир тин олди-да, Исмоилбей сўзларини такрорлади: —
Ватани йўқнинг иймони йўқтур...
— Яхши айтдинг. Она тилингни билмасанг ҳам, калланг жойида экан.
— Буни мен айтмадим. Бир турк оқсоқоли айтган эди. Уруш даврида уларни ҳам Ватандан
ҳайдаганлар. Мусофирликда ўлди, Ватанига қараб туриб, жони узилди.
— Қараб туриб, дедингми? Тушунмадим?
Зелихон Исмоилбейнинг сўнгги дақиқаларини айтиб берди. Ҳайдовчи гарданини силаб қўйиб:
— Ҳа-а... — деди. — Ўзбеклар ёмон қилишди. Улардан буни кутмаган эдим. Ўзбек йигитлар
билан бирга хизмат қилганман. Мўмин болалар эди, ҳайронман...
— Нега ҳайрон бўласан? Уларни била туриб шу иғво гапларга ишондингми?
— Ишонмай бўладими? Телевизорда кўрсатиб турибди. Гапириб турибди. Каттаси ҳам айтди,
қулупнай талашишибдими?
— Хафа бўлмагину, аммо аҳмоқ экансан. Олдинги гапларингни эшитиб сенга ихлосим
ошаётувди. Бу гапларинг кўнглимни айнитди.
— Хўп, мен аҳмоқман. Телевизор ёлғонни айтаётган экан, ўзбекларинг нимага жим туришибди?
Ғурури борми ўзи уларнинг? Бизга туҳмат қиляпти, деб дунёни алғов-далғов қилиб
юборишмайдими!
— Айтишга осон. Ҳозир мен чўнтагимдан ингичка сим арқон олиб бўйнингга ташлаб сиқай, сен
эса дунёни алғов-далғов қилиб бер менга.
Ҳайдовчи индамади. Йўл иккига айрилган жойга яқинлашгач, машинани секинлатди.
— Менга қара, биродар, овулингга бугун боришинг шартми?
— Нима эди?
— Шу ердан ўттиз чақирим юрсак, менинг овулимга етамиз. Сен чечен бўлсанг ҳам ҳозир
қўноқсан. Қўноқни овулимдан четлаб олиб кетсам, менга лаънат ёғилади.
— Шошилаётганим йўқ... Мени биров кутаётгани ҳам йўқ.
— Шошилмаганинг яхши, аммо биров кутмагани ёмон. Чеченни биров кутмаса ёмон, жуда
ёмон.
Кичикроқ бир довонни ошиб ўтишгач, пастда бир қишлоқ кўринди. Аслида уларни бу ерда ҳеч
ким кутмаётган эди. Ҳайдовчи дарё ёнидаги бир уй олдида машинани тўхтатди.
— Бу уй опамники, — деб ичкари кирди. Бир оздан сўнг қайтиб чиқиб, Зелихонни ичкари
таклиф қилди. Хонадонда эркаклар кўринмади. Аёллар тезлик билан жой ҳозирлашди. Чой
қайнагунча эркаклар ҳам келишди. Дам ўтмай ҳовли одамга тўлди. Биров Зелихонга сен
кимсан, қаердан келдинг, бошингда қандай ташвишлар билан юрибсан, демади.
Бу хонадонда бир соатча ўтиришгач, бошқа хонадонга таклиф этилдилар. Шу зайлда ярим
тунга қадар меҳмондорчилик бўлди. «Ҳаммани ҳам шундай кутишадими ё менгагина илтифот
кўрсатишяптими?» деб ўйлади Зелихон.
Тунда дарё бўйидаги сайҳонликда гулхан ёқилди. Зелихонни бошлаб келган такси ҳайдовчиси
юракни ларзага соладиган ҳазин қўшиқ бошлади. Бир нафасдан сўнг уч-тўрт эркак унга жўр
бўлди. Сайҳонликка одам тўплана бошлади. Қишлоқдагилар ухлаяпти, деб ўйлаган Зелихон
ажабланди. Ҳазин қўшиқ охирлагач, куй янгради. Дилни яйратди. Ёшлар ўйин-кулги
бошладилар...
Тонгга яқин ҳайдовчи бир озгина мизғиб олгач, йўлга тушдилар. Зелихон ундан «қалай, овулим
ёқдими?» деган савол кутди. Ундан ҳадеганда садо чиқавермагач:
— Овулинг менга ёқди, — деди.
— Ҳайрон бўлма, сенинг овулинг ҳам худди шундай, — деди ҳайдовчи.
Уч-тўрт одам қулочи аранг етадиган йўғон чинор қишлоқ гузари ҳисобланарди. Чинор соясида
гурунглашиб ўтирган қариялар тўхтаган машинага, ундан тушган йўловчига жиддий эътибор
қаратмадилар. Ҳайдовчи уларга яқинлашиб, салом бергач, мақсадини айтди. Шундагина
қариялар машинадан тушиб, очиқ эшикка жағини тираб турган Зелихонга тикилиб қарашди.
Ҳайдовчи изига қайтди-да, Зелихонга:
— Аввал шуларга салом бер. Булар ота-бобонгни эслашди, — деди. Кейин жойига ўтира туриб
қўшиб қўйди: — Овулимни кўрдинг. Бошингга иш тушиб қолса тўғри боравер. Кечаги
гапларимга хафа бўлма. Мен тўғри гапни яхши кўраман.
Зелихон унга раҳмат айтиб, келишилган кира ҳақини узатди. Ҳайдовчи бир пулга, бир
Зелихонга ўқрайиб қаради-да:
— Сенинг чеченлигингга ишонмай қолдим! — деб эшикни жаҳл билан ёпди.
Зелихон шитоб билан қўзғолган машина ортидан бир оз қараб турди-да, пулни чўнтагига қайта
солиб, оғир қадамлар билан қариялар томон юрди.
Назарида бобоси оламдан ўтгач, бу ерга келиб қолгандай, шу қариялар даврасига
қўшилгандай, ҳозир эса даврадан ажралиб чиқиб қучоқ очиб кутиб оладигандай эди. Шу
фикрда даврага яқинлашгач, бобосига ўхшаган бир қарияни кўрди-ю, юраги шиғ этиб кетди.
Оқсоқоллар саломига алик олишиб у билан қадрдонлардай қучоқлашиб кўришишди. Сўнг
давра ўртасидан жой беришди. Зелихон булардан ҳам «тилингни билмайсанми» деган таънани
эшитмайин, деб хижолат бўлиб турган эди, бобосига ўхшатган қария русчалаб гап бошлади:
— Бобонгни танирдим. У тенгсиз полвон эди. Чечен овуллар нима экан, у ёқда ингуш овуллар,
у ёқда аварлар, қўмиқлар... Эҳ-ҳе, кураш бор жойда полвонлар ундан зириллаб туришарди.
Унинг кураги бир марта ерга теккан. Уни ўттиз олтинчи йилда мен енгганман. Худди шу ерда.
— Қария шундай деб мўйловини бураб қўйди. — Мен ёш эдим, у эса кексая бошлаган эди.
Йиқитишга йиқитиб қўйиб, «устоз, кечиринг» дебман. У ўрнидан туриб, мени қучоқлаб,
пешонамдан ўпди. Кейин бир тарсаки туширди. Одамлар ҳайрон бўлиб сўрашди: «Қучоқлаб
ўпганинг нимаю урганинг нима?» У айтди: «Мени енггани учун қучоқлаб ўпдим. Кечирим
сўрагани учун тарсаки туширдим» Ҳа... шунақа одам эди... Аммо отангдан полвон чиқмади. У
урушга мендан олдинроқ кетган эди. Мен қайтдим, ундан дарак бўлмади...
Қариялар шошилмасдан, бирининг гапига иккинчиси аралашмасдан қизиққан саволларини
сўрай бошладилар. «Шу пайтгача нима учун келмадинг?» деган саволга Зелихон «Уй-жой, бола
чақа билан ўралашдим», деб баҳона қилди. Бу гапни эшитиб оқсоқоллар жим бўлишди.
Айримлари «аттанг» дегандай бошла-рини сарак-сарак қилиб қўйишди. Бобосига ўхшаган
қария эса бургутники каби ўткир нигоҳини унга қадади-да:
— Бобонг тирик бўлганида шу гапинг учун бир тарсаки туширарди, — деди.
Зелихон «нима учун?» деб сўрамади. Ёлғони фош бўлганини сезди.
— Бошқа сабаблар ҳам бор, — деди бошини эгиб.
— Ўша бошқа сабабларни гапиришинг жоиз эди. Бизни бу авлоқда пўпанак босиб ётган чоллар,
деб ўйладингми? Қамоқдан қачон чиқдинг?
— Бир йил бўлиб қолди.
— Нима қилмоқчисан?
— Овулга сиғсам, шу ерда қоламан.
— Овулга сендайлардан миллиони бўлса, миллиони сиғади. Қани, тур ўрнингдан, орқамдан юр.
Улар бир юк машинаси сиғадиган тупроқ йўлдан юқорига қараб юришди. Қария Зелихондан
чаққонроқ эди. Уч-тўрт қадамдаёқ илгарилаб кетди. Айланма йўллардан бир оз юришгач,
пастқамроқ бир уй қаршисида тўхташди.
Ҳовлида жўхори чопиқ қилаётган одам уларни кўриб, ишини тўхтатди-да, пешвоз чиқди:
— Келинг, Алибек оға, — деди у қарияга, сўнг Зелихонга синовчан тикилди: — Зелихонмисан?
— Ҳа, Зелихон, янглишмадинг. Мен сенга айтардим-а, бир кунмас-бир кун келади, деб... —
Қария Зелихонга қаради. — Мана шу сенинг уйинг. Арслон урушдан қайтганда уйи куйиб
кетган эди. Маслаҳатлашиб, шу ерга кўчирдик. Сен хоҳлаган кунинг уйни бўшатиб беради.
Арслон ўз ўғлини кутиб олаётган ота меҳри билан Зелихонни маҳкам қучоқлади.
— Отанг менинг қадрдоним эди. Сен туғилганда чунон яйраганмизки, сен сўрама, мен
айтмайин.
Уй уч хонадан иборат, иккитасини Арслон банд қилган, биттасига уй эгаларидан нимаки қолган
бўлса, асраб қўйилган эди. Эгалланган икки хона супуриб-сидирилганда, бу хона ҳам албатта
тозаланарди. Арслон Зелихонни шу уйга бошлади. Хона эгасизга ўхшамас, уй бекаси ҳозиргина
йиғиштиргандай саришта эди.
— Бу хона кетганларингдан бери сени кутяпти, — деди Арслон. — Бобонг билан онангни Худо
раҳмат қилсин, уларнинг қайтиш қилганларидан хабаримиз бор. Алибек оғам тўғри айтдилар,
сени кутдик. Худога шукр, келдинг. Ота-онанг, бобонгнинг буюмлари шу ерда. Ҳатто... —
Арслон кулимсиради, — сенинг иштончаларинг ҳам жавонда турибди...
У шундай деб Зелихонни ёлғиз қолдирди.
Зелихон оёғидан мадор кетаётганини ҳис қилиб, аста тиз чўкди.
Шу уйда киндик қони тўкилган, шу уйда эмаклаб юрган, шу уйда «она» деб тили чиққан. Бу
уйда отаси, онаси, бобосининг излари бор. Бу деворларга уларнинг овозлари сингиб қолган...
Балки руҳлари ҳам шу уйда уни неча йиллардан бери чирқираб кутаётгандир? Нега шу
пайтгача келмади? Агар Исмоилбей ўлмаганида, ўлим олдидаги гапларини айтмаганида умуман
келмасмиди бу ерларга... Шу томонларга неча маротаба йўли тушди. Бир йили «овулимни
бориб кўрай», деб қасд ҳам қилди. Аммо ярим йўлдан қайтди, оёғи тортмади. Оёғи
тортмаганининг сабаби бор — ҳали унда иймон кўз очмаган эди. Руҳи жаҳолат ботқоғида
биқсиб ётарди.
У ўрнидан туриб жавонга яқинлашди. Эшигига юзини қўйиб турди. Шу эшикни онаси неча
маротабалаб очган. Қўллари тафтлари ҳануз сақланиб қолгандир?..
Орадан кўп ўтмай ҳовлида жонланиш сезилди. Зелихон танимаган овулдошлари уни зиёрат
қилгани йиғила бошлаган эдилар.
Унинг ҳовлиси уч кечаю уч кундуз тўйхонага айланди. Қўйларни олиб келганлар кимлар,
сўйганлар кимлар, дастурхон тузаганлар кимлар — билмайди. Уч кун давомида қишлоқнинг
эрка фарзанди сифатида иззатда бўлди. Неча хонадонда меҳмонда бўлганини санайман, деб
саноқдан ҳам адашди.
Тўртинчи куни Алибек оқсоқол кирди.
— Энди нима қилмоқчисан, шу ерда қоласанми? — деб сўради у дабдурустдан.
— Шундай ниятим бор, — деб жавоб берди Зелихон.
— Арслон уйни бўшатсинми?
— Мен сўққабош бўлсам, битта хона ҳам етади. Уларга малоллигим келмаса бас.
— Қўлингда ҳунаринг борми?
Зелихон панжаларига қараб, кулимсиради. Гулдай ҳунари бор-а, аммо чолга пўлат
сандиқларни қандай очишию, қулфларни қандай усталик билан бузишини айтсинми?
— Ёмон, жуда ёмон, — деди Алибек оқсоқол. — Чечен йигитнинг ҳунарсиз бўлиши ёмон. Сен
отбоқарга ёрдамлашасан, раисга айтиб қўйдим.
— Иш бўлса қочмас, яна уч-тўрт кун дам олай, — деди Зелихон.
Бу гапни эшитиб оқсоқол қалин қошларини чимирди. Бургут кўзларини эслатувчи нигоҳи ёнди:
— Сен эркакмисан? Эркак одам оғзини очиб ётиши мумкинми?
Зелихон унинг чиндан аччиқланганини сезиб:
— Хўп, эртадан чиқаман, — деди.
— Ҳозироқ ишга жўнайсан, қани, олдимга туш!
Зелихон қайсарлик қилмай унга эргашди. Унинг изидан бора туриб «бобом тарсаки тушириб
яхши қилган эканлар», деб қўйди.
«Отбоқарга қарашасан», дейилганда «ем-хашагини берарман, суғорарман», деб ўйлаган
Зелихон янглишган эди. Ёши йигирма бешларда бўлган қорувли йигит кўриниши зиёлинамо
ёрдамчисига қараб, қошларини чимириб қўйди. Отбоқар ҳам кўпчилик қатори Зелихонни
зиёрат қилган, унинг ўтмиши, ҳунари нима эканини ҳам биларди. Шу боис янги ёрдамчисини
хушламайроқ қабул қилди. Бир нима деб рад этишга Алибек оқсоқолдан қўрқди. Чол «Оллоҳга
топширдим», деб кетгач, Зелихон дарахт соясидаги тахта ўриндиққа бориб ўтирди.
Отбоқар унга бир оз қараб турди-да:
— Юринг, ишлаш керак, — деб отхона томон юрди.
Зелихон, «ишласак ишлаймиз-да», деб минғирлаб унга эргашди. Ичкарига киргач, отбоқар
деворга суёғлиқ белкурак билан узун дастали супургини олиб, унга узатди:
— Аввал гўнгни бир ерга тўпланг. Кейин замбилғалтакда ташиб чиқасиз.
Отбоқарнинг буйруғи қатъий, қисқа ва лўнда эди.
Бу буйруқдан Зелихоннинг бир энсаси қотди, бир ғаши келди, бир жаҳли чиқди. Кейин ўзини
енгишга куч топиб, аста ишга киришди. «Қамоқда ҳам бунчалик хор бўлмаган эдинг, академик,
— деб ўйлади у, — юра-юра топганинг гўнг ташиш бўлдими?»
Бир қадам оралиқдаги гўнгни сургач, белкуракни жойига қўйиб, ташқарига чиқди-да, соядаги
ўриндиққа бориб ўтирди. Саман отни қашлаётган отбоқар у томонга бир-икки норози қиёфада
боқди. Сўнг Зелихоннинг бемалол ўтириб олганидан аччиқланиб, унга яқинлашди.
— Дарров бўлдингизми? — деди киноя оҳангида.
— Кунлик норма битди, — деди Зелихон мазах оҳангида. — Менга қара, комсомол, шу
отхонанинг ҳаммасини тозалаб чиқсам, колхозинг менга неча пул ёзади?
Бундай саволни кутмаган отбоқар бир оз ўйланиб, сўнг жавоб берди:
— Саккиз сўм ёзар дейман, буни суриштирмаганман.
— Агар сен тозаласанг-чи?
— Мен тозаладим нимаю сиз тозаладингиз нима? Иш бир бўлганидан кейин ҳақ ҳам бир
бўлади-да.
— Йўқ, мен хашаки ишчиман. Сен эса тажрибали отбоқарсан. Сен бажарган ишнинг сифати
бошқача бўлади. Шунинг учун сенга ўн сўм ёзишар. Комсомол, кел, келишайлик: мен сенга
ўттиз сўм бераман, сен эса мени тинч қўясан.
Отбоқар қошларини чимирди:
— Савдони бошқача қилайлик: мен сизга олтмиш сўм бераман, сиз эса менга олифтагарчилик
қилмайсиз.
— Хафа бўлдингми, комсомол?
— Сиз шу гапларни айтишга уялмадингиз, а? Мен эсам гапингизни эшитиб, сиздан
нафратландим, билиб қўйинг.
— Сен тушунмадинг, комсомол. Мен ишдан қочадиган одам эмасман. Курортда юриб, аллергия
деган касал орттирганман. Касалим от гўнгининг ҳидига қўзийди. Нафасим бўғилади. Ишла,
десанг, ишлайвераман, бўғилиб ўлсам, товонимга қоласан.
Отбоқар рост гапиряптими ё йўқми, деган маънода қараб турди-да, энсаси қотиб, нари кетди.
Зелихон савдоси пишмаганидан афсусланиб, яна бир оз ўтирди-да, сўнг ноилож отхона томон
юрди.
Уч кунлик иззат-икромдан сўнг, у ҳам қишлоқнинг оддий фақирига айланди. «Энди аҳвол
шуми? — деб ўйлади у. — Эрталаб уйқудан уйғонаман, нонушта қиламан, сўнг отхонага бориб
гўнг ташийман, кейин уйга қайтаман, лақиллаб ўтираман... балки бир бевага уйлантириб
қўйишар. Уни бағримга босаман, сочидан молхонанинг ҳиди келиб туради...»
Зелихон бундай ҳаётга кўникмаган эди. Шу ёшга кириб бирон ерда қўним ишламаган, қўним
уй-жойи бўлмаган, шаҳарнинг олағовурига, маишатларига, димоғи жувонлардан таралувчи
ёқимли ҳидларга ўрганган одам узоқ тоғли қишлоқнинг осойишта ҳаётига кўника олармиди?
Ватан туйғуси, Ватан меҳри деган тушунчалар эндигина уйғонаётган одам бир думалаб бошқа
инсонга айлана олармикин?
Отхонадаги «меҳнат фаолияти»нинг бешинчи куни отбоқар унга «марҳамат» кўрсатиб, отларни
қашлаб қўйишдек масъулиятли вазифани топширди. Зелихон қашқа билан муомаласини
эндигина бошлаган пайтда отхона ҳовлисига оқ «жигули» шитоб билан кириб келди-да,
майдончада кескин бурилиб, тўхтади. Зелихон одатига кўра сергакланиб, ўзини отнинг
панасига олди. «Жигули» ҳайдовчиси машинадан тушиб, ҳуштак чалди-да, у томон қараб «бу
ёққа кел», деган маънода қўл силтади. Зелихон худди ўзини панага олмагандай, машина кириб
тўхтаганини сезмагандай ишини давом эттираверди.
— Зеля! — деб бақирди ҳайдовчи, яна чўзиб ҳуштак чалиб, — Зеля деяпман! Кармисан?!
Зелихон ўгирилиб, унга қаради. Кейин қашлағичини ташлаб, машина томон юрди. Машинага
яқинлашиши билан орқа эшик очилди.
— Ўтир, — деди ҳайдовчи қўрслик билан.
Зелихон унинг амрига сўзсиз итоат этди. Ҳайдовчи жойига ўтириб, машинани яна шитоб билан
жойидан қўзғотди. Отбоқар нима воқеа юз берганини идрок этолмай ҳам қолди.
Зелихон орқа ўриндиқда ўтирган қора кўзойнакли йигитни бир қарашда таниди — Москвада
Хонгирей ёнида кўрган эди уни.
Қора кўзойнакли йигит унга қўлини узатиб кўришди-да:
— Академик амалий машғулот билан банд эканлар-да, а? — деб пиқиллаб кулди.
«Кеча келганингдами, академикнинг гўнг ташиётганини кўриб, эсинг оғиб қоларди».
Зелихоннинг хаёлига шу гап келди, тили эса бошқани айтди:
— Ҳа. Дарвин деган шогирдим «одам меҳнат қилиб турмаса яна қайта маймунга айланиб
қолади», деган экан. Бир отбоқар мисолида шу назариянинг исботини синаятувдим. — Зелихон
шундай деб киборона жилмайди, кейин жиддийлашиб сўради: — Хонгирей тинчми? Нега мени
йўқлаб қолди?
— Хонгирей тинч. Аммо сен тинч эмассан, — деди йигит. — Фарғонада ишкалинг чиқибди.
— Қанақа ишкал?
— Кимларни ўлдирмоқчи бўлдинг?
— Ўлдирмоқчи бўлдинг? — Зелихон ажабланди. — Кимларни ўлдирдинг, демоқчимисан?
— Сен қўлингдан келмайдиган ўйинга аралашибсан. Энди сен пачағи чиққан одамсан,
академик. Яхши ҳамки бахтингга Хонгирей бор.
— Қани, гапни чўзмай, мақсадни айт-чи, — Зелихон шундай деб йигитнинг қора кўзойнагини
олиб, унга тикилди.
— Сен қопқонга тушибсан. Энди чиқишинг қийин. Сен ишонган маржа ментларга хизмат
қилган. Сен Бўрининг томирига қора дори юбордим, деб ўйлаб лаққа тушибсан. У қора дори
эмас, дармондори бўлган. Ҳозир ментлар изингга тушишган. Сени ушлаб суд қилишмайди. Сен
йўқ бўлишинг керак, вассалом.
— Нега?
— Негалигини ўзинг биласан. Сен ниманидир биласан. Бир махфий ишдан ҳид олиб қўйгансан.
Кимки сен билган нарсани билса ўлиши керак.
— Тушунарли.
— Йўқ, ҳали тушунмадинг. Ҳозир уйингга борасан. Бир чолни кўрдик, унга ишонсанг бўладими?
— Нимани?
— Унга айтасан: шерикларим билан олди-соттида ишкал бор экан, Махачқалъага кетяпман,
елкамга юз минг илиб туришибди. Шу ишни ҳал қилиб қайтаман, дейсан. Нарсаларингни олма.
— Кейин-чи?
— Кейин сен Сочига борасан. Коммунистлар кўчасидаги ўттиз еттинчи уйда сени бир жонон
кутяпти. Исми Валя. Ўша ерда тухум босиб ўтирасан. Биздан хабар етмагунча қимирламайсан.
— Кейин-чи?
— Нима кейин?
— Овулда қанақа гап тарқатасан?
— Мен гап тарқатмайман. Эртага қўл-оёғи, боши кесилган мурдани қопга солиб, ташлаб
кетишади. Сени кийимингдан танишади.
— Шу шартми? Овулга қирқ йилда энди келишим. Мени бу ердан қидиришмайди.
— Агар Хонгирейни аҳмоқ деб ўйласанг, билганингни қил.
Зелихон унга эътироз билдирмай, айтганларини бажарди. Ўша куни шом қоронғиси чўка
бошлаганда ўзини Адлерда кўрди. Адлерда автобусга ўтириб, Сочига, сўнг тайин қилинган
Коммунистлар кўчасига қараб кетди.
Валя деганлари чиндан ҳам куйдирмажон эди. У эшикни очиб, Зелихонни кўрди-ю, «сизга ким
керак, ўзингиз кимсиз?» деб сўрамади. Худди сафардан қайтган эрини кутиб олаётгандай бир
ширин жилмайиш ҳадя этиб, «киравер, яхши етиб келдингми», деди. Бундай ҳолатга дуч
келган одам довдираши, «адашмадимми, ишқилиб?» деб остона ҳатлашга шошилмаслиги
турган гап. Тўғри-да, бегона шаҳарга, бегона уйга келсангу бир бегона ҳурилиқо чиқиб
хушнудлик билан кутиб олса?... Танимай туриб жилмайганича қаршилаяпти, ҳали уйга киргач
нима бўлади, Худо билади.
Маош олишни кутиб яшовчи, баъзан хизмат сафарига чиқиб қолувчи, меҳмонхона
остоналарида тиланчидай мўлтиллаб тонг оттирувчи одам учун бу шундай ғалат туюлади.
Зелихон мансуб олам учун эса одатий бир ҳол. Хонгирей бу жойни аниқ тайин қилмай, шунчаки
«Сочига бориб кутсин», деб амр қилганида ҳам Зелихон учун бошпана муаммоси бўлмас эди.
Ҳарҳолда, академик хор бўладиган одам эмас...
Зелихон даҳлизга ўтиши билан Валя эшикни ёпиб, қулфлади-да:
— Ўнгдаги эшик ваннахона. Тўғридагиси ётоқхона. Кийимларинг, ҳужжатларинг ўша ерда, —
деди.
— Сен-чи? — деди Зелихон, — Бирор ёққа кетмоқчимисан?
— Ҳа, — деди Валя қўлларини белига қўйиб, — бормасам бўлмайди.
— Узоққами?
— Узоққа... Бу ердан беш қадам. Сўнг чапга. Ошхонага. Ваннадан эсон-омон чиқсанг етиб
оларсан.
Зелихон қаҳ-қаҳ отиб кулиб юборди.
— Ҳазилкаш экансан, менга шунақалар ёқади.
— Менга эса сендақалар ёқмайди. Соқолингни олишни унутма. Ҳайвонот боғидан қочганга
ўхшайсан.
Валя шундай деб кескин бурилди-да, ошхона томон юрди.
Зелихон ювиниб чиққач, Валя айтган «йўналиш» билан бориб, ошхонага кирди. Валя фақат
ўзига зеб берибгина қолмай, уйни ҳам ораста тутар эди. Зелихон жувоннинг ўзини тутиши,
уйдаги саришталикни кузатиб, «Бу ер Хонгирейнинг қўноғи бўлса керак», деган тўхтамга
келди.
— Бу ерга Хонгирей ҳам келиб турадими? — деб сўради овқатланаётиб.
— Бу сенинг ишинг эмас.
— Жаҳлинг тез экан.
— Ҳа. Овқатингни е.
— Яхши. Биргина саволим бор: овқатни еб бўлгач, нима қиламиз?
— Сени билмайман. Аммо мен ётиб ухлайман, чарчаганман.
— Ана холос! Шундай сўлим шаҳарда, шундай сўлим кечада, шундай гўзал хоним уйига
биқиниб олса... Худонинг ҳам қаҳри келади бунга.
— Бугунча қаҳри келмайди. Сен ҳам дамингни ол. Ўзингни қувноқ тутишга ҳаракат қилма.
Аҳволингни билиб турибман.
Зелихон овқатни еб бўлгач, Валя тезгина идиш-товоқни ювди-да, «яхши ётиб тур», деб
хонасига кириб кетди.
Зелихон орқасидан кирайинми ё йўқми, деб иккиланиб турди. Кейин эшикни аста итариб
кўрди: ичкаридан қулфланибди. Зелихон «шуниси ҳам дуруст», деб қўйиб, балконга чиқди. Бу
ердан денгиз қирғоғи баралла кўриниб турибди. Соҳилдаги ранго-ранг чироқлар, қирғоқ
бўйлаб аста сузаётган катта-кичик кемаларнинг чироқлари милтиллаб кўринади. Бу шаҳар кун
нима, тун нима билмайди. Маишат, бузуқлик танаффуссиз давом этади. Эрдан безганлар ҳам,
хотиндан куйганлар ҳам шу ерда топишадилар. Бузуқлик дарахтининг нимаики меваси бўлса
тотиб кўриб, сўнг яхши дам олган ёки даволанган одам қиёфасида уйларига жўнайдилар. У
ёқда лақма эрлар хотинларини ёки нодон хотинлар эрларини гулдасталар билан кутиб
оладилар. Сўнг... тунда соғинч ҳислари жўш уради... Аслида қиёмат содир бўлса шу ерда
бошланиши керак...
Балконда турган Зелихон буларни ўйламайди. Чунки бузуқлик унинг учун гуноҳ саналмайди.
Иштони йўқ иштони йиртиққа кулади, дейдилар. Зелихон бу мақолнинг акси ўлароқ, улардан
кулмайди, нафратланмайди. Қачонки бундайларнинг биронтаси номус, поклик ҳақида ваъз
айта бошласа, ғазабланади.
Зелихоннинг нигоҳи соҳилдаги чироқларга қадалган, хаёли эса Фарғонада эди. У қандай хатога
йўл қўйди? Надуля... Бўри... булар кимлар, ўйлаб ўйига етолмайди. Агар ҳукумат изига тушган
бўлса, чатоқ, узоқ вақт қочиб юролмайди. Хонгирей нимани мўлжал қилган? Ё чет элга
чиқариб юборармикин? Чет элда нима қилади? Бу ерда «академик» тўртта бўлса у ёқда тўрт
миллионтадир? У ёқда алмисоқдан қолган пўлат сандиқ, қулфлар йўқдир? Бу ҳунарининг сариқ
чақалик қадри бўлармикин у ёқда? Ё гўнг ташиб тирикчилик қиладими?
Зелихон шу пайтда яна овулига қайтгиси, яна ўша отхонага боргиси келди.
Валя икки марта эшикни ўғринча очиб, балкондаги Зелихонга мўралаб қаради. У қадрини
ошириш учун эшикни атайин ичкаридан қулфлаган, Зелихоннинг бир-икки чақириши қулфнинг
очилиши учун кифоя эди. Валя балкондаги ёлғиз эркакка қараб туриб «Академик»нинг ақли
жойида шекилли?» деб ўйлади.
Эртасига пешинга қадар ҳам уйда ўтиришди. Валя кимнингдир қўнғироқ қилишини кутди.
Қўнғироқ бўлгач, Зелихонга «озодлик эълон қилинди». Улар икковлашиб, севишган эр-хотин
сингари сайрга чиқдилар.
Сайрнинг тўртинчи куни соҳилдаги ресторанга бордилар. Нимқоронғи ресторан гавжум эди.
Кўз нимқоронғиликка кўника бошлагач, Зелихон одат бўйича атрофга разм сола бошлади.
Чолғувчининг чап томонида ўтирган йигит унинг диққатини тортди. Жингалак сочли йигитнинг
ёнбошдан кўриниши унга кимнидир эслатди. «Бўлиши мумкин эмас», деб ўйлаб нигоҳини ундан
олди. Аммо нигоҳи ўзига бўйсунмай ўша жингалак сочга қадалаверди. Бу орада куй янграб,
билган ҳам, билмаган ҳам ўрнидан туриб рақсга туша бошлади. Жингалак сочли йигитни
назардан қочирмаслик учун Зелихон Валяни рақсга тортди.
Зелихон унга яқинлашди. Кўзларига ишонмади — Жамшид! Ўлган одамни, яна мурдаси ёқиб
юборилган одамнинг овқат еб ўтиришини кўриб, эси оғиб қолди, деб бўлмас. Ҳа, бошқа бир
одам ҳайратдан донг қотиши мумкин, баданига енгил титроқ югуриши ҳам мумкиндир. Лекин
Зелихонда бундай ҳолат юз бермайди, юз бериши мумкин ҳам эмас. Чунки у ҳаёти давомида
бунақа ҳодисаларни кўп учратган. «Ўз қўлим билан ўлдирдим», дегани «Бўри» тирик
юрганидан кейин, бу Жамшид нима экан? Ўзи-чи? Ҳозир овулдагилар уни ачиниш билан
эслашаётгандир. Кимнингдир бўлакланган гавдасини тўплаб, қабристонга элтишгандир. Отаонасини, бобосини эслашгандир? «Ота-онаси, бобосининг қабри бошқа юртларда қолди, Худога
шукр, ўзи ота юрт тупроғига қўйилди», деб ўзларини овутишгандир... Ҳозир шу ресторанга
Алибек оқсоқол ёки отбоқар кириб қолсами...
Зелихон рақсдан тўхтаб, Валяни четга тортди.
— Валюша, — деди у, — сен уйга боравер. Мен бир танишимни кўришим керак.
Валя унга синовчан тикилди-да:
— Бирга келдикми, бирга кетамиз, — деди қатъий оҳангда.
— Қўрқма, қочиб кетмайман, — деди Зелихон ҳазиломуз тарзда.
— Қочиб қаерга ҳам борардинг, — деди Валя қошларини чимириб. — Танишингни бирга
кўрамиз.
Зелихон жойига бориб ўтирди. У Валяга сўзсиз бўйсуниши лозимлигини биларди. Валянинг
атрофида албатта Хонгирейнинг йигитларидан борлиги ҳам унга маълум. Ҳозир Валянинг
«танишингни бирга кўрамиз», дейиши унинг ўжарлиги эмас, балки Хонгирей кўрсатмаларига
қатъий амал қилиши эди. Хонгирей «бир нафас ҳам ёлғиз қолдирма», деганми, демак, ёлғиз
қўймайди. Суюкли хотиндай бўйнига осилиб юраверади.
— Валя, чолғувчилар томонга қара, жингалак сочли одам ўтирибди.
Валя Зелихон кўрсатган томонга диққат билан тикилди.
— Осиёликми? Кавказликка ўхшамайди.
— Ҳа, осиёлик. Ўша одам менга керак. Нима учун кераклигини сенга уйга боргач айтаман.
Унгача сен уни... айлантириб бер. У билан бу ерда гаплаша олмайман. Сен у билан танишиб
Сухумига таклиф қилсанг яхши бўларди.
— Нима учун Сухумига?
— Афон ғорига олиб кириш керак уни.
— Кейин-чи?
— Кейин... ҳар эҳтимолга қарши иккита йигит ҳам керак. Агар бу режа маъқул келмаса уйингга
таклиф қил.
— Мумкин эмас.
— Унда Сухуми... Қўлингдан келармикин? — деди Зелихон қитмирлик билан.
Бу гап Валяга малол келди. Стол устидаги қутидан битта сигарет олиб, нозик бармоқларига
қистирди-да, нозли юриш билан Жамшид томон юрди.
Зелихон ундан кўз олмай ҳар бир ҳаракатини кузатди. Валя Жамшидга яқинлашиб нимадир
деди. Сўнг сигаретни лабига қистириб энгашди. Жамшид гугурт ёқди. Валя жилмайди. Нимадир
деди. Бўш стулга ўтирди. Жамшид унга ичимлик қуйиб узатди. Валя оёқларини чалиштириб
ўтирди. Кейин Жамшиднинг сочини силаб қўйди. Жамшид у билан гаплаша туриб атрофга
аланглаб олди.
Чолғувчиларнинг танаффуси тугаб, куй янгради. Бир йигит келиб, Валяни рақсга таклиф
қилди. Рақс туша туриб йигит Валянинг қулоғига нимадир деди. Валя сергак тортиб, Зелихон
томонга қаради. Кўзлар бир сониягина учрашди. Валя шу сониядан фойдаланиб кўча томонни
ишора қилди. Зелихон бу ишоранинг маънисини тушуниб, офитсиант билан ҳисоб-китобни
пишитди-да, ташқарига чиқиб, чироқдан панароқ ерда ҳамроҳини кута бошлади.
Валя узоқ куттирмади. Ресторандан чиқиб, худди ёлғиз аёлдай, худди биров кутмаётгандай ҳеч
қаёққа алангламасдан катта кўча томон юриб кетди. Зелихон орқасидан биров чиқиб
қолармикин, деб пойлади. Валя узоқлашгач, унинг изидан кетди.
— Сенга нима учун керак бўлиб қолди у одам? — деб сўради Валя, орқасидан етиб келган
Зелихонни қўлтиғига кириб.
— Оти нима экан? — деди Зелихон унинг саволидан бўйин товлаб.
— Жора.
— Балки Жамшиддир?
— Балки Жамшиддир. Хўш, нима учун керак?
— Сени рақсга таклиф қилган йигит ким? Хонгирейнинг одамими? У нима деб пичирлади?
— Хонгирейнинг одами эмас. Шу ерлик итбалиқлардан. Сени қизиқтираётган Жора уларнинг
меҳмони экан. «Унга тегмаларинг», деди. Хўш, у нимага керак?
Валя ўжарлик билан суриштирмаса ҳам Зелихон айтарди. Чунки айтганлари Хонгирейнинг бу
ердаги ноибига етиб бориши керак. Жамшид билан учрашув уларнинг ёрдамисиз бўлмайди. Шу
сабабларга кўра ҳам Зелихон Жамшиднинг тарихини қисқа қилиб айтди.
— Уларнинг ишларига аралашиб нима қиласан? Ўзингни ўйласанг-чи! Сенинг ишинг уникидан
баттарроқ-ку?
— Мен ундан фақат бир-икки гапни сўраб оламан. У ёқда дўстимнинг аҳволи чатоқ бўлиб
қолиши мумкин. Чечен ҳеч қачон дўстини ярим йўлда қолдириб кетмаган. Ишонмасанг,
Хонгирейдан сўра.

Туннинг дардлари аримасдан тонг ота бошлади.
Ой ботди.
Ўтли ҳасратларнинг фиғонлари мангуликнинг сукутига ғарқ бўлиб ботса эди.
Тонг ёришиб борарди. Аммо дил қоронғулигича қолаверарди. Ҳар кун аҳвол шу: дил қоронғи,
дил оғрийди, баъзан кўзёшлари ёмғир каби қуйилади. Кўзларни ёш куйдиради.
Юраги қийма-қийма, чилпарчин, аламдийда Зайнаб тонгни шу зайлда кутиб олиб, кунни шу
ҳолатда узатади. Кеч кирганда унинг ёлғизлиги бошланади. Ором кўзларига кела қолмайди,
туннинг тушлари киприкларини юма қолмайди.
Касалхонанинг алоҳида хонасида, алоҳида эътибор оғушида ётган Зайнаб ёлғиз қолган кезлари
бошини қайси тошга уриб ёришни билмай қийналади. Ёлғиз қолган дамларида унинг учун на
қуёш, на нур, на ҳаёт қўшиғи бор. У дарёдаги эгасиз, ёлғиз қайиқдай маёқсиз сузади. Ўзича
вақтни орқага суриб, ҳаммасини бошқатдан бошлагиси келади. Агар юзидаги уят пардасини
сидириб ташлаб, Жамшидда кўнгли борлигини онаси орқали отасига билдирса, суйгани билан
қовушармиди? Ахир минг-минглаб одам аро иккиси ғойибона ип билан қаттиқ улангани
ёлғонми эди? Наҳот отаси Жамшидни куёв қилишни истамас эди? Бир неча оғиз сўз билан
тақдири бутунлай ўзгариши мумкин эди. Ана шунда отарчининг қийшиқ панжалари баданини
силамас эди. Ҳар тун мотам чойшаби ёпилган ўринда тўлғонмас ҳам эди. Энди ҳеч нарса йўқ.
Севинчи каби ёнган у чироқ ўчган. Энди унинг ҳаёти пуч хаёллар зиндонига беркилган... Энди
жонга ҳаловатли хабар эшитмайди...
Зайнаб ўқиган, билади: қадимда овруполик қиз-жувонлар бу дунё ҳаётидан тўйганларида
роҳибалик ридосини эгниларига илганлар. Бу дунё ҳузур-ҳаловатларидан воз кечганлар.
Зайнабга энди бу дунёда қандай ҳузур-ҳаловат қолди? Кундоши заҳаридан кўз юмган
Кумушбиби ундан минг чандон бахтли эмасми экан? Дунёдан кетса ҳам бир неча муддат
суйгани билан қовушди-ку? Муродига етди-ку? Унинг Отабегини ўлдирмадилар, ёқмадилар-ку!
Унинг покиза баданига Ҳомиднинг нопок бармоқлари тегмади-ку?..
Зайнаб шу хилдаги хаёлларга чўри бўлиб ўтирганида баъзан онаси келарди. Онаси билан
нимани гаплашсин? Онасининг қўлидан нима келади — йиғлашми? Онаси ҳар келганида
«одамнинг тафтини одам олади, хонангда ётавермай, чиқиб, тенгқурларингга қўшилиб тур»,
деб тайинлайди. Онасининг айтганини қилиб, уларга ҳамсуҳбат бўлган тақдирда қандай наф
олади? Кимнинг эри қанақалигини биладими, ё бозорда чиллаки узумнинг нархи қанча
эканидан хабар топадими, ё машҳур қўшиқчи аёлнинг қанча ўйнаши борлиги ҳақида
баҳслашадими?
Ўтган куни шундай бўлди. Онасини кузатиб қайтаётганида суҳбатлашиб ўтирган жувонларни
босиб ўтиб кета олмади. Қоринларини қаппайтириб, юмшоқ ўриндиқларда ялпайиб, хунук бир
алпозда ўтирган жувонлардан бири «келинг, овсин», деб уни даврага чорлади. Суҳбат мавзуи
ўша қўшиқчию унинг ўйнашлари эди. Зайнаб бу гапларга тоқат қилолмай ўрнидан турди.
— Ҳа, овсин, гапимиз ёқмадими? — деди даврага таклиф қилган жувон.
— Ҳа, ёқмади, — деди Зайнаб.
— Вой савил, биз эшитганларимизни айтамиз-да.
— Ўша қўшиқчи хонимнинг қўшмачиси сизлар билган нарсаларнинг ярмини ҳам билмаса керак.
Жувон Зайнабнинг эрини эслатиб, чимчилаб, узиб оладиган бир гап айтмоқчи бўлди-ю, ким
билан айтишаётганини унутмай «вой савил», деб лабини чўччайтириш билан кифояланди...
Онаси «одам тафтини одам олар» деб шуларни назарда тутган. Агар Зайнабнинг юраги кенгроқ
бўлганида бундай бачканаликларга эътибор бермаган бўларди. Кенгга кенг дунё, торга тор
дунё деганларидай, ҳозир унинг кўнглига ҳатто қил ҳам сиғмайди.
Зайнаб бу ерга келмасидан аввал, шодон кезлари ҳам тўпланиб олиб, ғийбат балчиғини титиб
ўтирувчи хотинларни ёқтирмас эди. Баъзан ўқишдаги дугоналари ҳам шундай суҳбатни бошлаб
қолишса «ўлларинг, қари кампирларга ўхшамай», деб нари кетарди. Хотинлар даврасининг бу
даражада бемаъни бўлишини шу ерда аниқроқ билди.
Бу касалхонада унга далда бера олувчи, кўнгилга ором ҳадя этишга қодир биргина жувон —
Мардона. Ҳамшира бўлиб ишловчи бу жувоннинг суяклари йўғон, юришлари қўполроқ бўлса
ҳам, чиройли кўзлари ҳамиша кулиб турарди. Бир куни шу Мардона эмлашга кириб, ҳасрат
дастурхонини ёйди. Севган йигити алдаб ташлаб кетгани, ундан бўлган боланинг ўлик
туғилгани, сўнг эрга теккани, саккиз йилдан бери фарзанд кўрмаётганини айтиб, йиғлади.
Дардига ҳамоҳанг гапларни эшитиб, Зайнабнинг унга раҳми келди. Шу-шу Мардона тез-тез
кириб турадиган одат чиқарди. Кечки эмлашни Мардона бажарганида Зайнаб тиниқиб, ҳатто
роҳатланиб ухлайдиган бўлди. Буни у Мардонанинг суҳбатлари асабларимни тинчлантиряпти»,
деб ўйлади. Онасига ҳам шуни айтди. Отасининг касалхонадан чиқариш ҳақидаги амрини
эшитганида «унда уйга Мардона бориб турсин, хўжайинларига айтинг», деди.
Мардона ким ўзи, айтган гаплари чинми ё алдовми, на Зайнаб, на Манзура ўйлаб кўрди.
Қизлик пайтида Шомилнинг қўлига тушганича унинг хизматларини беминнат бажариб
келишини улар қайдан билсинлар?
Асадбек ҳам шу масалада гўллик қилди. Хотинининг гапига осонлик билан кўна қолди. Орадан
ойлар ўтиб бу гўллиги учун ўзидан ўзи нафратланди.
— Ҳофиз! Уйдамисиз?
Элчин таниш овозни эшитиб, ўрнидан ирғиб турди. Дарвоза остонасида овоз берган Чувринди
жавобни кутмай, ўз уйига кираётгандай бемалол қадам босиб келарди.
Элчин шошилганича енги калта кўйлагини кийиб, унга пешвоз чиқди.
— Уйқуни пулга сотиб олгансиз шекилли, а? — деди Чувринди у билан кўриша туриб.
Элчин бу ҳазилга кулимсираб қўйиб, уни ичкарига таклиф қилди. Чувринди ичкарига киришга
унамади.
— Ошиқ Мажнунингизнинг ишлари нима бўлди, Лайлиси билан қовушдими? — деб сўради у.
— Ҳалимжонми? — Элчин гап ким ҳақида кетаётганини фаҳмласа ҳам, сўраб олиб, сўнг жавоб
берди: — Лайлисига етишибди. Қизнинг отаси келиб фотиҳа берибди. Шунга ўзи ҳам ҳайрон.
Келиб раҳмат айтувди, сизга бу омонатни етказишни унутибман. Айб менда.
— Мажнунингиз ҳайрон бўлмасин. Лайлисига етишган бўлса яхши-да. Энди уни менга рўпара
қилинг. Гапларингизга қараганда дуруст йигитга ўхшайди. Балки хизматга олармиз. Яхши
одамлар қанотимизда бўлиши керак.
— Қачон учраштирай?
— Қанча тез бўлса, шунча яхши. Итнинг олдидаги суякни олсангиз ириллайди, а? Сиз
Ҳосилнинг оғзидаги лаққа гўштни тортиб олдингиз. Мажнун бола шуни унутмасин. Тинч
яшайман, деса биз билан бирга бўлгани маъқул. Нима дейсиз?
Элчин елка қисди:
— Ким билади, балки маъқулдир.
— Маъқул! — деди Чувринди кескин тарзда. Сўнг чўнтагидан машина калити билан ҳужжатини
чиқариб, Элчинга узатди: — Биздан совға.
Элчин дарров тушунди. «Бу нима, нима кераги бор эди...» деб ўтирмади. Калитга бир оз
тикилиб қолди. «Биздан совға? Нима учун «биздан», нима учун «Асадбекдан» эмас? Бу нима,
«қизим билан аввалгидай яшайсан», деганими? Бусиз ҳам ажралиш ҳақида бирон ишора
қилмовдим-ку? Бу даражада меҳрибонлик?..»
Унинг калитга тикилиб қолганини рад этишга чоғланиш, деб тушунган Чувринди изоҳ берди:
— Аслида совға эмас, қарзимиз бор эди.
— Қанақа қарз?
— Ўшанда машинангиз қаровсиз қолиб, қариндошларингиз сотиб юборишган эди.
Чиққанингизда ўрнини тўлдирамиз, деб ният қилгандик. Сизга маслаҳатим— ортиқча гап-сўзни
кўпайтирманг.
— Гап-сўзга ўрин йўқ, — Элчин қўлини узатди.
— Қойилман, ўғил бола! — Чувринди калитни унинг кафтига ташлаб, кифтига оҳиста уриб
қўйди-да, изига қайтди. Остонага етганида тўхтаб, ўгирилди: — Бир соатдан кейин касалхонага
боринг. Кеннойим кутиб турадилар. Зайнабга бугун рухсат беришди.
Элчин бир кафтидаги калитга, бир Чувриндининг орқасидан қараб жойида қотиб турди. «Савдо
осонлик билан пишди. Баҳоим ёмон эмас». Элчин кўча томон юрди. Кўчанинг нариги бетида,
дарахт соясида кулранг «Волга»ни кўрди-да: «Баҳоим зўр-ку!» Дуруст, арзон-гаров
кетмабман», деб қўйди.
Элчиннинг машинани осонлик билан қабул қилганини кўриб Чувринди: «Кутган экан-да, молдунёга рўпара бўлганида ҳар қандай мард ҳам мўм тишлаб қолади. Бек акам етти қават ер
остида илон қимирласа ҳам биладилар», деб ўйлади.
Унинг хулосаси хато эди. Элчин бундай совға кутмаган, ҳатто орзу ҳам қилмаган эди. Агар
истаса, нари борса ярим йилда ўзи шундай машина сотиб олиши мумкин. Агар Зайнабда кўнгли
йўқлигини бировга айтганида ҳам бу «совға»ни (ёки «қарз»ни) ўт қўйиб ёқиб юборса ёқиб
юборардики, зинҳор-базинҳор қабул қилмасди.
Дастлаб Зайнабга мажбурият орқасидан уйландим, деб ўйлаган эди. Кейинроқ билсаки, Зайнаб
у ўйлаган сал нарсага суюладиган ёки кибрланадиган қизлардан эмас. Унга нисбатан астасекин меҳр, бошқачароқ айтилса, Ноилага бўлган муҳаббати мартабасида бўлмаса-да, шунга
яқин даражада илиқлик уйғона борди. Шу илиқлик, гарчи гумон уйғотган бўлса-да, Зайнабнинг
хиёнат ҳақидаги гапига ишонтирмади, ундан юз ўгиришга ундамади.
Гумон баъзан Зайнабнинг хиёнатига ишонтирмоқчи бўларди, юракни забт этган меҳр эса бунга
йўл қўймасди. Элчин Зайнабдан юз ўгирган тақдирда Асадбек томонидан қандай «мукофот»
тайин этилажагини ҳам фаҳм этарди. Лекин унинг шу «мукофот» қўрқувида яшаяпти, дейиш
ҳақиқатга мутлақ зид бўлур эди.
Элчин фақат бир нарсадан — Зайнаб билан юзма-юз қолишдан, хотинининг ўша машъум гапни
яна қайтаришидан, ишонтиришга ҳаракат қилишидан чўчирди. Элчин яхши билади —
Зайнабнинг унда кўнгли йўқ. Лекин кўнгилсизлик ҳамиша хиёнатга бошлайвермайди. Кўп
ҳолларда кўнгилсизлик ўти сабр суви билан ўчирилиб турилади. Элчин Зайнабни шундай деб
билади. Агар Зайнаб бир неча кечадан сўнг суя бошлаганида, меҳри жўша бошлаганида унинг
туйғуларига ишонмаган бўларди...
Мана ҳозир машинага ўтиради. Касалхонага боради. Қайнонасига дуч келади, сўнг хотини
чиқади. Зайнаб машинани кўргани ҳамон «сизни сотиб олишибди-да», деган маънода нафрат
билан қараб қўяр... Сўнг уйга келишар... Сўнг қайнонаси кетар...
Шундай бўлди: машинага ўтирди. Борди. Қайнонаси Зайнабни бошлаб чиқди. Зайнаб озиб,
юзидан ранг қочган. Элчиннинг назарида у хаста эмас, балки янада сулувлашгандай туюлди.
Уйга қайтишгач, қайнонаси ошхонага кириб овқатга уннади. Зайнаб аввал хобгоҳга кириб,
кийимини алмаштириб чиқди, сўнг ҳаммомга кирди.
Худди Элчин каби Зайнаб ҳам ёлғиз қолишдан, эри билан юзма-юз бўлишдан чўчиётган эди.
Ошхонада эса Манзура ноқулай аҳволда: бир кўнгли тезроқ кетгиси келади, ҳарҳолда
куёвининг кўзи олдида ивирсиб юриши маъқул эмас. Бир кўнгли қизини ташлаб кетгиси
келмайди. Зайнаби эри билан ёлғиз қолганда нима дейди? Ўша гапини такрорламайдими?
Элчин-чи? Нима дейди? Ўша гапни юзига солмайдими?
Манзуранинг қўли ишда, хаёли эса минг турли ташвиш кўчаларига кириб чиқади. Саволлар сел
оқимидай бостириб келади. Қани эди, лоақал биттасига жавоб топа олса...
Сабзи-пиёзни қовуриб, сув солгунича Зайнаб ювиниб чиқиб, ошхонага, онасининг ёнига кирди.
— Гуручни ўзинг соларсан, мен борай, аданг кутиб ўтиргандирлар, — деди Манзура қизига
ўтинч билан боқиб.
— Овқатланиб борсангиз-чи? Адамга телефон қилиб қўяйлик.
— Адангнинг феълларини биласан-ку?
Билади. Уйда адаси интиқ кутмаётганини, онасининг баҳонаси арзон-гаров эканини, кетгиси
келмагани ҳолда шошилаётганини ҳам билади. Билгани учун ҳам ноилож елка қисиб қўя
қолди.
Қайнонасини қайтмоқчи эканини билиб Элчин ортиқча илтифот қилиб ўтирмай:
— Олиб бориб қўяман, — деди.
Қайнонасини яхши кўрганидан ёки меҳри жўшиб турганидан эмас, Зайнаб билан ёлғиз қолишга
юраги бетламаётганидан кузатмоқчи эди. Машинани кўз-кўз қилиб миниб боришга тоқати йўқ
эди, аммо начора, Асадбекнинг хотини автобусда кетмайди- ку?
Элчиннинг хавотири ўринсиз эди. Кўчага чиқиб «Волга»сининг рўпарасида «Жигули» кўрди.
Манзура улар билан хайрлашиб, ёшларни дуо қила-қила ўша «Жигули»га чиқиб ўтирди.
«Ҳали ҳам нодонман. Кимлар билан гаплашаётганимни унутиб қўяман», деб ўйлади Элчин.
Ҳовлига қайтиб кириб, икковлари кўз уриштириб олдилару айтарга гап тополмадилар. Зайнаб
нима қиларини билмай ошхона томон бир-икки қадам қўйиб, тўхтади-ю, орқасига ўгирилиб
сўради:
— Гуручни солаверайми?
Элчин беихтиёр соатига қаради:
— Ҳали эрта-ку?
— Бировни кутяпсизми?
— Йўғ-а...
Алдади. Кутяпти. Касалхона йўлида аммасиникига кириб «тез боринг», деб тайинлаган эди.
Амма «шундай бозорга кираману чиқаман», девди. Унинг «кираману чиқаман» дегани камида
икки соат вақтни олар. Шунинг учун ҳам Элчин соатига қараб олган эди.
Яхшики, қўни-қўшнилар бор. Яхшики, хотинларнинг «разведкаси» зўр ишлайди. Зайнабнинг
қайтганидан хабар топган аёллар йўқлаб чиқишди. Сўнг «бозорга бирровгина ўтган» аммаси
«шошилиб» етиб келди. Элчин бу ташрифлардан фойдаланиб, Анварникига бориб, Рисолат
кампирни хабардор қилди. Оқшомда Анвар Хонзодаси билан келди. Шу зайлда шом
қоронғусига қадар улар ёлғиз қолишмади.
Йўқловчилар кетгач, уларнинг уйларини ваҳимали сукунат забт этди. Телевизорда кино
бошланди. Кинодаги гаплар, шовқинлар қулоқларига кирмайди, сукунат бу овозларни ҳам
босиб кетган...
Элчин бу аҳвол узоқ давом этиши мумкин эмаслигини билади. Умуман... эр сулув хотин билан
ёлғиз қолганида маъруза айтиши шартми?.. У Зайнабнинг ёнига ўтириб, қўлтиғи остига қўл
юборди. Ўз хаёлларига банди бўлиб ўтирган Зайнаб чўчиб тушди. Эрига қаради. Бу қарашда
«ўша гапдан кейин ҳам мени қучаверасизми?» деган маъно зоҳир эди. Элчин бу қарашнинг
маъносини уқмагандай лаблари билан унинг лабларини излаб топди.
Тун бир оз таҳликали, бир оз гумонли, бир оз эса... ширин ўтди.
Қўрқув билан кутилган сўзлар айтилмади...
Бутунлай айтилмайдими ё вулқон каби куч йиғиб бир кунмас-бир кун отилиб, ҳаммаёқни
вайрон қилиб ташлайдими? Буни ёлғиз Оллоҳнинг ўзи билади...

Шаҳар марказидаги уч қаватли уйнинг ертўласи кейинги пайтда гавжум бўлмай қолди. Янги
раҳбардан қўрқибми, «Волга»ларда келувчи азиз меҳмонлар ҳам қадамларини тортишди.
Асадбек бу ҳолнинг вақтинча эканини биларди. Катта янги иш бошлаганда майдароқларининг
пайтавасига қурт тушади. Одобли, ишчан, ҳалол одамларга айланадилар. Каттанинг
эътиборига тушиб ёки қўлтиғига кириб олгач, яна эски ҳунарларини бошлайдилар.
Асадбек ишончли нозик одамдан янги раҳбар-нинг аввалгиларига ўхшамаслигини эшитиб,
тунги меҳмонларнинг иши пачава экан-да, деб қўйди. Айни чоқда, ўзининг ишларини ҳам
мулоҳаза қила бошлади. Ертўладаги хонасига барвақт келганининг боиси ҳам шундай.
Асадбек уйдан чиққани ҳамон хабардор этилган Кесакполвон у билан кетма-кет етиб келди.
Чувринди улардан илгарироқ келишни одат қилган, улар эса бунга кўникиб қолишган эди.
Шунинг учун ҳам Кесакполвон хонага кириши билан:
— Маҳмуд кўринмайдими? — деб сўради.
— Маҳмуд Ҳофизникига бориши керак. Ундан онасини кўргани ўтмоқчи эди. Онаси оғир эмиш,
— деди Асадбек.
— Оғир бўлса — ўлади, қайтага яхши, қутулади, — деди Кесакполвон юмшоқ ўриндиққа
ястаниб ўтириб.— Мен бўлганимда бунақа онани заҳар бериб бўлса ҳам аллақачон ўлдириб
юборардим. Маҳмудинг ғирт аҳмоқ, ўша шилтани «онам» деб юрибди. Ўлмаса яна юради.
Ўлгани яхши-да.
— Бировга ўлим тилама. У Маҳмуднинг онаси. Нима қилишни Маҳмуднинг ўзи яхши билади, у
сенинг ақлингга муҳтож бола эмас, — деди Асадбек қатъий тарзда. Кесакполвон бу мавзуда
гапиришни бас қилиши лозимлигини уқди.
Асадбек «нозик» одамдан эшитганларини, ўзининг хулосаларини Кесакполвонга баён қилгач,
буюрди:
— Орқа-олдингни ўнглаб олларинг. Айниқса сен қадамингни ўйлаб бос. Ҳозир майда-чуйда
ишларга аралашмаларинг.
— Майда-чуйда деганинг нимаси, сен нима десанг шуни қиляпмиз-ку?
— Ўтган куни кимнинг машинасини топтириб бердинг?
— Ҳа, уми? Яхши танишлар ўртага тушишди. Мен топтириб бердим, шумо қилганим йўқ-ку?
— Топтириб берганинг — ўғирлаганинг бўлади. Ўзи ўғирлаб, соққасини олиб, қайтариб берди,
дейишади. Машиналарини ким тинчитган бўлса, ўшанга боришсин. Биз уларни танимаймиз.
Салом-алигимиз йўқ улар билан. Йигитларингга айт, дўконма-дўкон изғиб юришни тўхтатиб
туришсин. Дўкондорларинг атаганларини ўзлари олиб келиб беришсин. Бергиси келмаганларга
ҳозирча индамаларинг. Бунинг ўрнига тсехларнинг ишини кучайтир, савдо-сотиққа зўр бер,
таксичиларингни тиндирма.
— Тушундим. Винзавод-чи?
— Винзавод ҳақида гап йўқ. У бизники, унга қарайдиган кўз ўйилади.
— Шунақа дейсану, лекин Ҳосилнинг ғимирлашига эътибор бермаяпсан. Ғилайи турмага
борибди. Қилич билан учрашибди. Қилични сен чиқарасан. Хизматни эса унга қилса-чи?
— Ҳўкизнинг ўлгиси келиб, болтадан тоймаса, майли, кимга хизмат қилса қилаверсин. Ҳосил
винзаводни тушида ҳам кўрмайди. Агар Қиличдан умидвор бўлса, бўлаверсин. Қилич нима?
Пашшанинг юлинган қаноти. Пуф десак, учади кетади. Яхши танбеҳ бердинг, Қилич чиққач, у
сеники. Ҳар қадамини пойлайсан. Сал тойдими, нима қилишни ўзинг биласан. Фақат шошилма,
арқонни узунроқ ташла. Шарифнинг аҳволи қандай, қанжиғингни йўқотдингми?
Кесакполвонга сўнгги гап ёқмади. Қошларини чимирди. Асадбек буни сезиб, яна сўради:
— Ҳа, нимага чимирилиб қолдинг? Сендан гап сўрадим?
— Сенга ёқмаган ўша қанжиқ ҳақиқатпарвар ўша олимчангни гаҳ десанг қўлингга қўнадиган
қилиб берди. Олимчангдан хавотир олма, даволаняпти.
— Сирканг сув кўтармаяптими? Бир нима десам дарров жириллайсан-а.
— Ўзинг ҳам баъзан оширворасан. Айниқса Маҳмуднинг олдида ер қилиб ташлайсан. Сен
шунақа қилганинг учун у ҳам кўзларини лўқ қилиб менга ақл ўргатади. Ҳеч бўлмаса
бошқаларнинг олдида ўйлаброқ гапиргин.
— Агар Маҳмуд ақл ўргатса хафа бўлма. У ўз жигарингдан аъло бола. Ақли ҳам жойида. Сен
замонга қарамайсан. Сенга қолса ҳали ҳам кесак ўғирлаб юраверсанг...
Асадбек гапни ҳазилга бурмоқчи эди, Кесакполвон баттар тутоқди.
Думини гажак қилган чаён каби энди заҳрини солишга шайланганида эшик очилиб, Чувринди
кириб келди. Унинг мунг шабадаси ялаб ўтган чеҳрасини кўрибоқ, иккови ҳам «онаси қазо
қилибди шекилли» деб ўйлашди.
Чувринди акахонлари билан сўрашгач, одатдаги ўз ўрнига ўтирди. Асадбек унга савол назари
билан қаради. Кесакполвоннинг эса сабри чидамади:
— Ҳа, онанг ўлдими? — деб сўради у.
Чувринди бош ирғаб қўйди. Асадбек эса Кесакполвоннинг қўпол муомаласидан ғаши келиб,
унга норози қиёфада боқди.
Лутф деган тушунчадан бегона Кесакполвон бу қарашнинг, Чувриндининг жавоб ўрнига бош
ирғаб қўйишининг маъноларини ҳам англамади.
— Ўлган бўлса, Худо раҳмат қилсин. Шу ерга кўмдирасанми?
— Қишлоққа олиб кетишади.
«Қишлоққа олиб кетишади», дейиши Асадбекни ажблантирди.
— Ўзинг бормайсанми? — деб сўради у.
— Боришни ҳам, бормасликни ҳам билмай турибман.
— Борма, — деди Кесакполвон. — Туғилганингдан бери онанг борми, йўқми, билмайсан.
Кўмгани бординг нима-ю, бормадинг нима? Яна ҳам тириклигида қарадинг. Сенинг ўрнингда
мен бўлганимда...
— Бўлди, чўзилма, — деди Асадбек.
— Хўп, чўзилмадим. Лекин битта гапимни айтиб олай: Маҳмуд, хафа бўлмагин-у, аммо мен
сенинг ўрнингда бўлганимда унинг хор бўлиб юришларини, хор бўлиб ўлишини, хор бўлиб
кўмилишини видеога олиб, телевизорда кўрсатардим. «Боласини ташламоқчи бўлганлар, кўриб
қўйларинг, эрта-индин сенлар ҳам хорланасанлар», дердим.
— Ҳайдар ака, — деди Чувринди босиқлик билан, — қўйинг, бу гапларни. Ҳар бир нарсанинг
сабаби бор. Ҳарҳолда мени... бошқаларга ўхшаб... ўйнашдан орттириб ташламаганлар.
— Мен мисол учун айтдим, кўнглингга олма.
— Мисол учун ҳам айтманг. Мисолни бошқалардан келтиринг.
— Бўпти, мен фас! — Кесакполвон шундай деб қўлини кўтариб, оёқларини чалиштириб олди.
— Сен бугун йўлга чиқ. Биз Ҳайдар аканг билан эртага фотиҳага ўтамиз, — деди Асадбек.
— Овора бўлиб нима қиласиз? — деди Чувринди.
— Унақа дема, ука, ҳурматинг бор. Маъракани ўтказиб келганингдан кейин иккаламиз
Красноярга жўнаймиз.
Бу гап аъёнлар учун янгилик эди. Иккови ажабланиб Асадбекка қарашди.
— Красноярда нима қиласан? — деб сўради Кесакполвон.
— Отам топилдилар, — деди Асадбек. Кейин Анвардан эшитганларини қисқа тарзда айтди. —
Қабрларини зиёрат қилиб келаман. Балки жасадларини шу ерга кўчириш керакдир, а?
Асадбек шундай деб Чувриндига қаради. У жавобга тараддудланиб, елка қисди:
— Бунақасини эшитмаганман. Муллалардан сўраб кўриш керак.
— Сен қайтишингда Собитхонга учра. Ҳолидан хабар олиб, баҳонада шуни ҳам сўрайсан.
Бўпти, бошқа гап йўқ бўлса, сен боравер.
— Тўхта, гап бор, — деди Кесакполвон. — Кавказликлар хол қўйишибди. Ишкал чиқадиганга
ўхшайди. Биттасини чет элга ўтказиб юборишимиз керакмиш. Унгача ҳеч нарса айтмасмиш.
Тушуняпсанми, бўйнига олмасмиш.
— Ишни пишиқ қилганман, девдинг-ку?
— Иш пишиқ эди. Шартга кўнишган эди. Ҳайронман, бу аҳмоқ гапни уларга ким ўргатган экан?
Хафа бўлмагин-у, Бек, шу ишда бир янглишдик.
— Сен янглишдинг. Мен ёқиб юборларинг, демовдим. Маҳмуд, нима дейсан?
— Нима дейин, ҳайронман?.. Прокурор уйимга келди. Тайин бир гап айтмади. Мурдани
кавлатиб яна текширтирибди. Чайналиб-чайналиб қўйишидан бир балони яшираётганини
фаҳмладим. Бошдаёқ ишни унга топширтириб хато қилдик. Ишончли одамлар билан
битираверсак яхши эди. Тажрибасизини йўлга солиш қийинроқ бўларкан. Агар кавказликлар
ростдан ҳам чет элни даъво қилишган бўлса, бошқа ишкаллик ҳам чиқади. Уларни бошқа
турмага кўчиртиришлари ҳам мумкин. Бошқа турмага кўчса, биз ваъдани бажара олмасак, улар
чидолмай қолишади. Терговчи шунда уларнинг ҳиқилдоғидан олади. Мана шуниси хавотирли.
— Хўш, нима қилиш керак, дейсан! — деди Асадбек бир оз асабийлашиб.
— Прокурор бола билан пачакилашмаслик керак, — деди Кесакполвон. — Кавказликлар чет
элни хоҳлаб қолишган бўлса, яна яхши. Жўнаттирамиз. Фақат чет элдан сал нарироққа...
— Ўйлаб кўриш керак, — деди Чувринди.
— Нимани ўйлайсан? Уларни гумон билан қўлга олишдими? Гувоҳ танидими? Бўлди-да.
Асадбек Чувриндига қаради. Чувриндига бу тўхтам маъқул бўлмаса-да, хаёлига дурустроқ
бошқа фикр келмади.
— Сен ҳозироқ ишга кириш, — деди Асадбек, Кесакполвонга қараб. — Аммо эҳтиёт бўл, латта
ҳиди келмасин.
— Хотиржам бўлавер, кесак ўғирлайдиган замонларим ўтиб кетган, — деди Кесакполвон.
У ўрни келганда Асадбекни чўқиб олганидан хурсанд эди. Уларнинг суҳбатларидан бехабар
Чувринди бу сўз ўйинига тушунмади.
Чувринди машина калитини Элчинга топширгач, онасидан хабар олгани ўтган эди. У дарвоза
остонасида кўриниши билан уй бекаси шошилиб пешвоз чиқди-да:
— Вой, хайрият-е, нима қилишни билмай, ҳозир отин ойига бола жўнатдим. Ўқимаса бўлмайди
шекилли? — деди.
— Тинчликми? — деди Чувринди, айвон томон хавотир билан қараб.
Уй бекаси бошини сарак-сарак қилиб, лабини тишлади.
Чувринди айвонга яқинлашди. Онасининг кўзлари юмуқ. Унинг ҳали жони бор эканини
кўкрагининг дам-бадам сал кўтарилиб тушаётганидан билиш мумкин эди.
— Эгачи, ўғлингиз келдилар, — деди уй бекаси.
Бу гапни эшитиши билан онасининг юзлари учди. Кейин иккала кўзи баралла очилди.
— Яқинроқ боринг, салом беринг, кейин... розиликларини олинг, — деди уй бекаси.
Чувринди унинг амрига сўзсиз итоат этди. Онаси соғлом одамнинг овози билан алик олди. Буни
эшитган уй бекаси ажабланиб, «астағфируллоҳ» деб қўйди-да, нари кетди.
— Худога шукр, келдинг, — деди онаси. — Бир гапни айтишим керак. Шунда балки мендан
рози бўларсан, — онаси кўзини бир юмиб, очди. — Отангнинг қаерга кўмилганларини билиб
ол: ҳовлимиздаги балиқтутдан икки қадам нарида. Темир сўрининг тагида.
Чувринди бу гап ҳақиқатми ё ўлим олдидаги алаҳсирашми, билмади. Яна нима гаплари бор
экан, деб кўзларига тикилиб тураверди.
— Отанг рашкчи эдилар. Тоққа чиқиб кетсалар ҳам тез-тез хабар олиб турардилар. Мен унда...
покиза эдим. Отанг тирикликларида сира хиёнат қилмаганман. Бунақа иш хаёлимга ҳам
келмаган. Ўшанда пичанга кетдилар. Қайнонам... бувинг билан муносабатимиз яхши эмасди.
Ғалати одатлари бор эди... у киши ҳам рашкчи эдилар, — онаси шундай деб кулимсирашга
ҳаракат қилди, аммо бу кулимсираш озғин юзига аянчли тус берди. — Ёлғиз ўғилларини ҳатто
мендан ҳам қизғанар эдилар. Отангни кечалари ҳам чақириб турардилар. Шунақа асрардилар.
Лекин... асраган кўзга чўп тушишини билмаган эканлар. Отанг пичанга кетганларидан кейин
бувинг билан айтишиб қолиб, уйимга кетдим. Сен ҳали қорнимда эдинг. Уйга кетганимни
кимдандир эшитиб, бир куни қоронғи тушганида келиб қолдилар. Ортиқча гап-сўз бўлмади.
Дадам, акам билан ўтириб ичишди, овқатланишди. Кейин ораларидан гап қочди. Ёқа бўғишиб
қолишди. Дадам бир урган эдилар... йиқилиб, бошлари тўнкага урилди. Шу билан оппаосонгина жонлари чиқди-кетди. — Онаси шундай дегач, кўзларини оҳиста юмди.
Чувринди бу ҳолни кўриб қўрқиб кетди: ўлдими?! Шунақа осонлик билан жон бердими? Йўқ,
онаси ҳали тирик эди. Оғир нафас олди. Кўзларини очди.
— У кишини тут тагига кўмдик. Одамлар билиб қолса, дадам ҳам, акам ҳам кетар эдилар.
Отангнинг бизникига келганларини одамлар кўрмаган экан, биздан гумон қилишмади. Мен
эсам... уйга сиғмай қолдим. Отангнинг руҳлари у уйда ҳам, бу уйда ҳам таъқиб қилаверди.
Тинчимни шаҳарда топмоқчи бўлдим. Тўғри ишлаб, тўғри юриб, тўғри яшамоқчи эдим.
Одамлар дарров мени суюққа чиқаришди. Сени туғмасимдан олдин покиза эдим. Худога шукр,
сен ҳароми эмассан. Сенга ҳаромнинг томчиси ҳам тегмаган. Бувинг билан буванг тирноққа зор
эдилар. Шунинг учун ҳам сени уларга... қолдирдим. Ўзимнинг ота-онамга ишонмадим. Дадам
бехосдан уриб ўлдирган бўлсалар ҳам ёмон кўриб қолувдим. Ўзимни оқламайман. Майли, сен
ҳам оқлама. Гуноҳларимни биламан. Сени туғиб қайнота-қайнонам билан бирга яшайверсам
ҳам бўларди. Сени ўғринча туғиб, ўғринча ташламаслигим керак эди...
Дадил айтилаётган гаплар аста ўчаётган шамдек сўна бошлади. Сўнгги сўзлар шамчироқ
сингари титради. Кўзлар юмилди. Юмилиши билан бир томчи ёш ожиз киприклар орасидан
сизиб чиқди. Шу дам дарвоза очилиб, бошига оқ рўмол ташлаган аёл кўринди. Уй бекаси
шошилиб бориб уни кутиб олди. Аёл эркак кишини кўргач, юзини тўсди. Чувринди нари кетди.
Аёл айвонга чиқиб беморнинг ёнига ўтирди-да, аввал пичирлаб, сўнг овоз чиқариб дуо ўқиди,
сўнг «Ёсин» сурасини ўқий бошлади. Чувриндининг онаси кўзларини юмганича ҳаракатсиз
ётаверди. Аёл сурани ўқиб бўлиб, дам солгач:
— Эгачи, кўзингизни очинг, яқинларингиздан рози бўлинг, — деди. — Ўлим ҳақ. Ҳаёт Оллоҳ
томонидан бизга берилган омонат. Муллака, яқинроқ келинг, сиз ҳам рози бўлинг.
— Розиман...
Биргина сўз... Тилдан учиши шунчалар оғирми? Юракда туғилган сўзнинг бўғиздан ўтиши
нечоғли қийин кечди. Тилдан учиши эса янада мушкулроқ бўлди.
Ажабки... она-бола бу сўзни бир вақтда айтдилар...
— Энди, эгачи, «ла илаҳа иллолоҳ!» денг.
Онаси бу калимани эшитиб, кўзларини жавдиратди. Кимдандир нажот кутди, қийналди.
— Ла илаҳа иллоллоҳ, денг. Енгиллашасиз, — деди аёл.
Онаси кўзларини жавдиратиб, тўлғонди. Неча кундан бери ҳаракатсиз ётган вужуднинг
қимирлаши ажабланарли ҳол эди.
Аёл гапини учинчи марта такрорлагач, онаси кўзларидан ёш чиқди. Титроқ овозда деди:
— Ай-толмаяпман...
Аёл пичирлаб дуо ўқиб, яна дам солди.
— Ҳеч бўлмаса «Оллоҳ!» денг.
Онаси яна тўлғонди. Кўзлари ола-кула бўлди.
— Ай-тол-майман...
Шундай деди-ю, кўзларини чирт юмиб, бўшашди-қолди. Аёл унинг жағини ушлади:
— Бўлди, — деб Чувриндига бир қараб олди.
Уй бекаси ёстиқ тагидан оқ рўмол олиб аёлга узатди. У марҳуманинг жағини боғлади. Кейин
рўмолча билан оёқларнинг бош бармоқларини боғлашди...
Чувринди мурдани қишлоққа жўнатиш хусусида йигитларига топшириқ бериб, Асадбек
ҳузурига йўл олганида дафн маросимига бориш ё бормаслигини ўзи ҳам аниқ билмас эди.
Кўнгли боришга ундарди, юрагида уйғонган бошқа бир овоз эса «ўликнинг орқасидан нима деб
борасан? Қўлингга ҳасса олиб, тобутнинг олдига тушиб «Вой, онажоним!» деб фарёд
соласанми? Ҳаммага кулги бўласанми, ташландиқ бола!» деб йўлини тўсарди. Бу овозни
ўчиришга ўзида куч топа олмади. Бу овозни Асадбекнинг амри бўғди.
Уч қаватли бино ертўласидан чиққач, онасининг жони узилган уйга борди. Йигитлари «Тез
ёрдам» машинасида келиб, мурдани олиб кетишган экан. Уй бекаси одамгарчилик қилиб,
уларга ҳамроҳ бўлибди.
Қишлоққа кечки салқинда йўлга чиқишни мўлжаллаб, уйига кетди. Барвақт келганидан хотини
ажабланди. Чувринди унга бўлган воқеани қисқа тарзда айтди. Хотини қайнонаси борлигини,
унинг бир неча соат бурун жон берганини бугун эшитди.
— Нега аввал айтмаган эдингиз? — деди хотини ҳайратланиб.
— Бу сен аралашадиган иш эмас.
Хотини ортиқча гап айтиб юборганини фаҳмлаб, лабини тишлади.
Чувринди эса хотинига қўпол гапиришга гапириб қўйиб, афсусланди. Кўпинча шундай бўлади:
нимадандир кўнгли ғашланганида уйга қайтгиси, оила даврасида ўтиргиси, хотинидан,
болаларидан ширин гаплар эшитгиси келади. Баъзан ишни ўзи бузади: бугунгидай қўполлик
қилади-ю, хотини-болаларининг юрагини олади, бечоралар гапиришга ҳам қўрқиб қолишади.
Баъзан эса қандайдир арзимаган иш катта бир ташвиш кўринишида унга арз қилинади-ю,
хуфтон кўнгли баттар зулумот қаърига чўкади.
Ҳозир уйига келишидан мақсад — бир оз дам олиш баҳона, аслида хотинига дардини ёриб
малҳам бўлгучи сўз эшитиш эди. «Бу сен аралашадиган иш эмас», деганидан сўнг малҳам
бўлгучи сўздан умид қилмаса ҳам бўлар.
Хотини унга бир қараб олди-да, айбдор одамнинг овози билан сўзлашга ўзида журъат топди:
— Адаси, мен ҳам борайинми?
Чувринди буни ўйлаб кўрмаган эди. Дарвоқе, борсинми? Борганида нима қилади? Келинлик
вазифасини адо этиб «вой, онам»лаб додлайдими?
— Йўқ, — деди Чувринди, шуларни ўйлаб. Бир оз сукут қилди-да, сўнг қўшиб қўйди: —
Бормайсан. Сен борадиган жой эмас.
Сўнгги гапни айтиши бежиз эмас. Онаси-ку, ўлди-кетди. Аммо бу хонадонда ҳали «бобо» деб
аталиши лозим бўлган одам, «тоға» деб аталувчи киши, яна ўзи ҳам билмайдиган бир тўда
қариндош-уруғлари бор. Улар кўп, уларни кўришга эса унда кўз йўқ. Ўзи уларни кўришга тоқат
қилолмайдими, бас, хотинининг кўришига ҳам ҳожат йўқ.
Чувриндининг маъюслигини кўриб, акахонлари, айниқса Ҳайдар акаси, энди эса хотини
«онасининг ўлимидан қайғуряпти», деб ўйлашди. Қайғургани учун Ҳайдар акасининг ҳатто
ғаши ҳам келди. Тўғри, ўлим туфайли ҳам узорига қайғу кўланка солди. Аммо кўнглини
кемираётган бу кўланка эмас, балки онасидан эшитган янгилик — отасининг тақдири эди.
Аслида уни қишлоққа боришга ундаётган ҳам дафн маросими эмас, балки отасининг неча
йилдан бери яширин ётган ерини кўриш, зиёрат қилиш эди.
Салқин хонага кириб ётди. Хотинига «ухлаб қолсам бир соатдан сўнг уйғот», деди. Шу аҳволда
уйқу келар эканми? Ярим соатча у ёқдан-бу ёққа ағдарилиб ётгач, ўрнидан туриб ҳовлига
чиқди. Енгил-елпи овқатланган бўлиб, йўлга тушди.
Қишлоққа кириб борганида хуфтон намозига азон чақирилмоқда эди. Онаси яшаган уй олдида
уч-тўрт одам гаплашиб турарди. Чувринди машинасини улардан ўн-ўн беш одим нарида
тўхтатди. Машинадан тушиши билан турганлардан бири уни таниб, шошганича ичкарига кириб
кетди. «Хабар қилгани шошиляпти. Менга ким пешвоз чиқаркин. Бобомми, тоғамми?» шу фикр
хаёлига келиб, ижирғанди. Чунки ҳозир икковини ҳам кўришга кўзи йўқ эди.
Чувринди турганлар билан сўрашгач, эшик оғзида бир оз тўхтади. Бу ерда туриш
ноқулайлигини билиб, йўлак сари икки-уч қадам қўйди.
Ҳовлига чироқлар ёқилган. Ана, тут дарахти кўриниб турибди. Сал нарида темир каравотнинг
бир чети кўзга ташланади. Йўлакнинг охиригача борилса каравот баралла кўринади. Тут
дарахти... темир каравот... одамлар ўтиришгандир... унинг остида эса... отаси...
Ҳовлининг чироқ нури етмаётган томонидан бир шарпа кўриниб, у томон юра бошлади. Ёруғ
томонга ўтгач, бел боғлаган бақалоқ одамни таниди: «Тоғам-ку?» У ичкари киришни
хоҳламаган эди. Ҳозир бу уйга келганидан, йўлакда турганидан афсусланди. «Эрталаб келиб
кетсам ҳам бўларди», деб ўйлади. Энди вақт кеч, орқага қайтишнинг иложи йўқ. Тоғаси:
—Вой жигарим, онангдан айрилиб қолдик, — деб қучоқ очди.
Чувринди тисарилди. Уни уриб юборгиси келди. Лекин ўнлаб кўзлар тикилиб турганини
фаҳмлаб ўзини босди. Қучоқ очиб келаётган тоғасига қўлини узатди. Тоғаси йиғламсираб бир
нима демоқчи эди, гапини шарт узди:
— Темир каравот устида одам ўтирмасин!
Дағаллик билан айтилган сўз тоғани гангитди. Сўнг Чувриндининг нима учун бундай деганини
тушуниб қўрқиб кетди-да:
— Хўп, хўп, жиян, — деди.
— Жиян ҳам дема, тилингни суғуриб оламан.
Маҳмуднинг келганини эшитиб ажабланган тоға, энди бу гаплардан сўнг тамом довдираб
қолди.
— Эрталаб келаман, — Чувринди шундай деб шарт бурилди-да, машинасига қараб юрди.
Бу уйдан узоқлашгач, қаёққа боришини ўйлади. Болалиги ўтган уйда ҳозир бобосининг
жиянлари туришади. Кириб борса, ҳарҳолда, бошлари осмонга етмаса ҳам, иззатини
жойига қўядилар. Лекин ярим тунгача ўзига ёқмаган суҳбат билан банд бўлиши, кераксиз
юзлаб саволларга жавоб бериши лозимлигини ўйлаб боргиси келмади. Болаликда орттирган
дўстлариникига боришга ҳам нечукдир оёғи тортмади. Хаёлига Ҳовуз полвон келиб, машинани
ўша ёққа бурди.
Ҳовуз полвонникида тунашни ўйламаган бўлса-да, бирров йўқлашни шаҳардаёқ кўнглига
туккан эди. Ҳозир уникига бораётганидан ўзича қувонди. Аввало ўғлининг тақдирини билади,
кейин полвоннинг суҳбатини олади, узоқ йиллик гуноҳдан фориғ бўлиш йўлида яна бир қадам
қўяди.
Эшик оғзида машина тўхташи билан ичкаридан олти-етти ёшлар чамасидаги икки бола югуриб
чиқди.
— Полвон тоғанинг неварасимисанлар? — деб сўради Чувринди, улардан тасдиқ жавобини
олгач, буюрди: — Югур, бобонгни чақир.
Болалар ярим йўлга етмаёқ Ҳовуз полвоннинг овози эшитилди:
— Киравермайсанми, худди бегонага ўхшаб туришингни қара.
Чувринди Ҳовуз полвоннинг пешвоз чиқишини кутиб ўтирмай, ичкарига қадам қўйди.
— Келганинг яхши бўлибди. Эсли боласан, келишингни билувдим. Худо раҳмат қилсин, ким
бўлсин, шу ёғоч отга барибир минади, — деди Ҳовуз полвон уни бағрига босиб.
«Ақлли одам, — деб ўйлади Чувринди, — «онангни бериб қўйибсан», демади, анави аҳмоққа
ўхшаб «жигарим»ламади...»
Чувринди айвон баҳаво, шу ерда ўтирайлик, деган эди, Ҳовуз полвон «сен ҳам кичкина одам
эмассан, иззатингни бил», деб ичкари уйга бошлади. Хонтахта атрофига икки қават кўрпача
тўшалиб, лўлаболишлар ташланган эди. «Келишимни кутганми ё уй доим шундай ясатиғлиқ
турармикин?» деб ўйлади Чувринди.
Келин салом бериб кириб, дарров дастурхон тузади. Бир пиёла чой ичарли вақт ўтгач,
косаларда овқат киритилди.
— Уйингизни меҳмон босадиган пайтда келибман шекилли, — деди Чувринди қувлик билан.
Ҳовуз полвон Чувриндининг уйида айтган гапини эслаб, кулимсираб қўйди:
— Йўқ, сен ошга тушган пашша эмассан. Эсингни таниганингдан бери уйимга энди келишинг.
Мен бобонг билан ошна эдим. Бобомнинг руҳлари ором олсин, десанг, дўстларидан хабар олиб
туришинг керак. Энди ёш бола эмассан, бунақа гапларга ҳам ақлинг етсин.
— Полвон тоға, сиз отамни билармидингиз?
— Йўқ, мен бу қишлоққа кейинроқ келганман. Лекин отангнинг йўқолганини эшитганман. Ҳар
хил миш-мишлар юрарди.
— Қанақа миш-миш?
— Сўрайсан-а? Ўзинг эшитмаганмисан? Шаҳарда ўйнаши бор экан, ўша келиб ўлдириб кетган,
деган гап-да.
— Ҳақиқатни ҳеч ким билмайдими?
— Нега билмайди? Худо билади.
— Мен ҳам... Ўлими олдида айтди.
— Билганинг яхши. Лекин энди фойдаси йўқ. Орада нима сир бор, билмайман. Лекин
сирлигича қолавергани маъқул. Эсли боласан.
— Ҳа... — Чувринди хўрсинди. — Менга оғир мерос қолдирди. Бу сирни гўримга олиб кетаман.
— Овқатингни ич, кўзёшинг косага тушса, шўрванинг шўри чиқиб кетади.
Кўнгли эзила бошлаган Чувринди бу танбеҳдан сўнг бир оз енгил тортиб, жилмайиб қўйди.
Келин косаларни олиб чиққач, Ҳовуз полвон чой қуйиб узатди-да:
— Ўғлим эсон-омон чиқиб келди, раҳмат, — деди.
— Қани ўзи? — деб сўради Чувринди.
— Тоққа чиқиб кетди. Ўт ўряпти.
— Мен билан бирга кетсин.
— Йўқ, кўз олдимда бўлсин. Сенинг ишингни биламан, қалтис. Бугун ошиғинг олчи, эртага
қарабсанки... Ке, қўй, меҳнат билан бўлаверсин. Ёрдаминг керак бўлиб қолса, югуриб
боравераман.
— Унда уйлантириб қўйинг. Бевош юрмайди.
— Ҳа, мўлжал бор. Хашакдан тушсин-чи.
— Хизматнинг каттасини менга юклайсиз. Ҳофиз мендан. Гарнитурни бу томонларда куёв
томон олади, а?
— Бе, — Ҳовуз полвон кулимсираб, қўл силтади, — шу уйга гарнитўрми? Қўйсанг-чи! Битта
сандиқ, тўртта кўрпа-кўрпача билан турмуш-тирикчилигим ўтди. Гарнитўри керакмас. Худо
бахтини берсин. Гарнитўрига тилла чойнак-пиёлаларни териб қўйса-ю, Худо бахтини бермаса
ҳаммаси бир пул.
— Бу гапингиз ҳам тўғри. Лекин... мен шу ўғлингизни укамдай кўриб, тўйига бош қўшсам,
девдим.
— Тўйга айтиб бораман, хотиржам бўл.
Яна бир оз гаплашиб ўтиришгач, ош кирди. Ошни еб, дастурхонга фотиҳа ўқилиши билан Ҳовуз
полвонни кимдир чақириб келди. У ташқарига чиқди-ю, дам ўтмай қайтди.
— Тоғанг келибди, кир десам кирмайди, ўзингга айтадиган омонат гапи бор шекилли, чиқа қол.
Тоғаси ҳовлига киришга ҳам ботинмай, кўчада турар эди. Чувринди уни зўр бир ташвиш
етаклаб келганини сезди. Эрталаб синглисини дафн этадиган одам расман жиян деб аталувчи
меҳмонни бекорга йўқламайди. Чувринди тоғасининг ташвишини англаб турса ҳам ўзини
билмаганга олди-да:
— Ҳа, тинчликми? — деб қўйди.
— Дадам юбордилар, нимага олиб кирмадинг деб, мени анча койидилар. Борсангиз яхши
бўларди.
— Шуни айтгани келдингми?
Тоғасини сенсираши Чувриндининг ўзига ҳам хунук туюлса-да, сизлашга тили бормади. Тоғаси
эса бу сенсирашни бўлажак хунук бир воқеанинг даракчиси сифатида қабул қилди. Кексайиб
қолган одамнинг довдираши ғалати бўларкан. Айтадиган гапини ҳам йўқотган тоғаси шу топда
иштонини ҳўл қилиб энди онасидан шапалоқ кутаётган бола ҳолида эди. Чувринди «ўл, бу
кунингдан», деб ўйлаб, унинг бу ҳолидан нафратланди, айни ўринда кулгиси ҳам келди.
— Эрталаб бораман.
— Жанозани бомдоддан кейин ҳовлида ўқийдиган бўлишди.
— Хўп, яна нима демоқчисан? Гапинг бўлса, айт, ичингда қолиб, сасиб кетмасин.
Тоғаси дардини айтиши учун ундан фатво олган бўлса ҳам бир оз жим тургач, кейин аста сўз
бошлади:
— Менга раҳмингиз келмаса ҳам, отамга жабр қилманг. Қариганда шу азоблар каммиди? Кўз
кўрмаса, чап қўл-оёқ ишламаса, Худо ҳеч бир бандани бундай қийнамасин. Чақалоқдай бўлиб
қолганлар...
— Унга бу азоблар ҳам кам, — деди Чувринди совуққонлик билан.
— Улғайганингизда ўзимиз айтмоқчи эдик. Синглим йўл бермади. Охири ўзи айтибди... Биз
гуноҳкормиз... Лекин... атайин бўлмаган. Тасодиф... тўғри, жиян дейишга ҳаққим йўқ, лекин...
қонимиз бир...
— Бекор айтибсан! Йигитнинг томирида отанинг қони оқади, тоғанинг эмас! Нимага келдинг,
чайналмасдан мақсадингни дангал айт!
— Мақсад... мақсад... гуноҳимизни кечинг, ўтган ишга...
— Салавотми? Ўрага сичқон тушди, гулдир гупми?— Чувриндининг қони қайнади. «Булар мени
ким деб ўйлаяпти? Ҳаммаёқни ағдар-тўнтар қилади, милиса чақиради, қаматади», деяптими,
қанақа аҳмоқ экан булар? Шуларни қаматишдан бошқа ишим йўқми? Тўхта, сени бир
бопламайми...» Чувринди бир шум қарорга келиб, қатъий тарзда деди: — Эрталаб милиса
келиб, каравотнинг тагини кавлайди. Кейин нима бўлиши ўшанда билинади.
— Йўқ, йўқ... жон... ука... ундай қилманг. Отамга раҳмингиз келсин... — Тоғаси энди росмана
йиғламсиради. Тиз чўкиб ялинишга тайёр ҳолга келди.
— Менда раҳм йўқ, — деди Чувринди. — Раҳм нима қилсин. Шаҳарда дайдиб юрганимда раҳмшафқат деган ҳислар ўлиб бўлган. Одамга меҳр она сути билан киради? Ҳа! Менда меҳр нима
қилсин? Мен ёввойи одамман. Фақат одам гўшти емайман. Лекин одамни қийнаб,
роҳатланаман. Сен отанг билан бирга қамоқда ўлиб, ўша ерда чирийсан. Қайтага болаларингга
яхши. Ўликларингни кўмишга сарф-харажат қилиб ўтирмайди. Ҳукуматнинг ўзи чиройли қилиб
жойлайди. Ўликларингни қизиб турган ўчоққа тиқади. Мурдаларинг худди тирик одамдай учтўрт марта сакрайди-ю, кейин бирпасда кулга айланади. Сенларнинг турган-битганларинг икки
ҳовучгина кул.
Чувринди айтган бу гапларни эшитишнинг ўзиёқ даҳшат эди. Мурданинг ёниш олдидан
сакрашини кўз олдига келтирган ҳар қандай одамнинг баданида енгил титроқ туриши тайин.
Чувринди тоғаси билан бобосини шу дунёнинг ўзидаёқ дўзах оташига ҳукм қилаётган эди. У
крематорийни ўзи кўрмаган, кўрганлардан эшитган, эшитиб бир сесканиб тушган эди. Ҳозир
тоғасини ҳам шу ҳолга солмоқчи эди. Тоғаси сесканиш нима экан, биратўла жон таслим қилай
деб қолди. Ялиниш учун эмас, оёқларида дармон қолмагани учун тиз чўкди.
Чувринди сўкиниб, елкасидан ушлади-да, турғизди.
— Аввал ҳам палид экансанлар, палидликларингча қарибсанлар. Аслида сен хунасаларнинг
киндикларингдан бўғизларинггача тилиб ташлашим керак эди. Мен милиса билан иш
битирадиган ҳеббим эмасман. Мени шунақа паст кетади, деб ўйладиларингми? Мен
синглингнинг айтганларини тўғри ё нотўғрилигини билгани келдим. Отангни Худонинг ўзи уриб
қўйибди-ку, мен туртиб нима барака топдим. Бориб айт, тинчгина ўлаверсин. Ўлганидан сўнг
жаноза ўқишади, олиб бориб кўмишади. Кейин биттаси туриб «қанақа одам эдилар?» деб
сўрайди. Ҳамма «яхши эди, Худо раҳмат қилсин», деб тарқайди. Сенинг ҳам кўнглинг жойига
тушади. Хўш, мен-чи? Жанозаси ўқилмаган, молдай кўмиб ташланган одамнинг ўғли нима
қилишим керак? Жўна, турқинг қурсин...
Тоғаси бошини эгганича, битта-битта оғир қадамлар босиб изига қайтди. Чувринди унинг
қораси ўчгунича ҳаракатсиз туриб қолди. Сўнг «Полвон тоға!» деб чақирди. Ҳовуз полвон
айвонда, уларнинг гапларини эшитиб, ҳайрат тузоғига банди бўлиб ўтирарди. Чувриндининг
чақирувидан ўзига келиб, ёшига хос бўлмаган чаққонлик билан ўрнидан турди-да, кўча томон
юрди.
— Полвон тоға, кетяпман.
— Ие, жанозага қолмайсанми?
— Йўқ... қололмайман. Жаҳл устида яна бир нарса қилиб қўймайин.
— Ўзинг биласан... Эсли боласан, аммо қаттиқ гапириб юбординг.
— Энг юмшоқ гапирганим шу. — Чувринди шундай деб хайрлашиш учун қўл узатди.

Анвар қия очиқ турган эшик ортидан Чувриндини кўриб, юраги «шиғ» этиб кетди. «Наҳотки
тўғри бўлса?» деб ўйлади. Шу ўй хаёлидан ўтиши билан «Биз қачон сени алдаган эдик?» деган
овозни зшитгандай бўлиб, юришдан тўхтади. Буни кўриб Чувринди кулимсиради:
— Ҳа, Анварбек, бирон нима эсдан чиқдими? — деди қувноқ оҳангда.
Чувриндининг жарангдор овозидан Анвар ўзига келди. Қадамини тезлатиб юриб борди-да,
кўришиб, сўнг уни ичкарига таклиф қилди.
— Эртага Красноярга жўнайдиган бўлиб турибмиз. Бирга борасизми, деб келдим, — деди
Чувринди, ичкарига киришга унамай.
— Красноярга? Нима учун? — Анвар уларнинг Красноярскка нима учун боришларини билса ҳам
атайин сўради. Чувринди «наҳот билмасангиз?» дегандай қараб қўйиб, сўнг жавоб берди:
— Бек акамнинг оталарини зиёрат қилгани кетяпмиз.
— Ким?
— Бек акам, мен, борсангиз — сиз, яна Бек акамнинг бир жонажон оғайнилари. Улфати чор —
анда маза бор, дейишади-ку? Чор улфат бўлиб бориб келамиз.
Анвар тунги топшириқни эслаб, ўйланиб қолди.
— Агар борадиган бўлсангиз, эрталабки саккизда тўғри аеропортга чиқаверасиз. Майда-чуйда
олиб юрманг. Йўқ, яхшиси соат етти яримда шу ерга машина келади.
— Бормасам керак, узримни айтиб қўйинг, — деди Анвар хомуш тарзда.
— Эрталабгача бир гап бўлар, — Чувринди шундай деб, машинаси томон юрди.
Анвар унинг машинаси кўздан йўқолгунича турган жойида қотди. Сўнг бурилиб, ичкари кирдида, ярим йўлда яна тўхтади. Деразасига қараганича туриб қолди.
...Кеча тунда худди шу деразадан нур оқиб кирган эди. Йўқ, аввал ширин уйқудаги Анварни
кимдир туртиб уйғотгандай бўлди. «Хотиним уйқусираб туртдими?» деб ўйлади. Йўқ. Хонзодаси
ўрин четида, орқа ўгирганича беозоргина ухлаб ётибди. Анвар, уйқуси тўла очилмасидан,
таниш овоз эшитди:
— Сени биз уйғотдик...
— Нимага? — деди Анвар ажабланиб. — Безовта қилмаймиз, деган эдинглар-ку?
— Ҳа, сени биз безовта қилмаймиз. Ўзинг чақирдинг. Тур ўрнингдан.
Анвар буйруққа итоат этиб, ўрнидан турди-да, қўшни хонага чиқди. Хона ёришган, деразадан
нур оқиб кирган эди.
— Мен сизларни чақирмадим.
— Тилинг билан чақирмадинг. Лекин дилдан истадинг. Биздан нажот кутдинг. Бир неча маро-
 таба чақиришга чоғландинг. Лекин журъат этмадинг. Қўрқдинг.
— Бўлмаган гап! Мени қўрқоқликда айблашга ҳаққингиз йўқ!
— Ботирмисан? Ботирни ҳам, қўрқоқни ҳам бир илдиз қовуштириб туради. Ботир бир ишни
қилишга жазм эта олгани учун ботир, қўрқоқ эса ўша ишни қилмай қочгани учун қўрқоқ.
— Бу фалсафангиз ноўрин.
— Баҳслашма, муддаога кўч.
— Мен домла Иноятуллони кўришим керак.
— Мумкин эмас, ижозат йўқ.
— Ҳақиқатни аниқлашим зарур.
— Ҳақиқат шуки, Ҳикмат Ўролов айбсиз айбдор. У Иноятуллога хиёнат қилмаган.
— Ҳақиқатни билмоқчиман, менга исбот керак.
— Ҳақиқатни сенга Ҳикмат Ўроловнинг ўзи айтади. Унга ишон.
— Қачон?
— Тонг отгач, сени Асадбекнинг одами йўқлаб, сафарга чорлайди. Сен у ёққа борма. Хизмат
жо-йингда сени нохушлик кутади. Сен ўзингни йўқотма. Ҳеч ким билан айтишма. Тўғри Ҳикмат
Ўроловнинг уйига бор. Гапларини эшит. Сўнг, биз уни олиб кетамиз...
— Йўқ! — Анварнинг овози худди жон таслим қилаётган одамникидай бўғилиб чиқди. — Йўқ!
— деб такрорлади у. — У яшаши керак!
— Унинг руҳи оромга муҳтож.
Шу гапдан кейин Анварнинг қулоқлари шанғиллади. Нур йўқолди. Терга ботган Анвар дераза
олдида яна узоқ туриб қолди...
Ҳозир Чувриндини кузатгач, тунда эшитганлари ҳақиқатга айлана бошлаганидан қўрқди. Ҳа,
қўрқди. Лекин уни бу ҳолатда қўрқоқликда айблаб бўлмас. У айни дамда ожиз эди. Бўлажак
воқеаларга тўғаноқ бўла олмасди. Бўлажак нохушликларни изига қайтаролмасди. Мана шу
ожизлик унинг юрагига қўрқув соларди.
Ана шу қўрқув билан ишга отланди. Шу қўрқув билан хонасига кирди.
Ҳамхоналари бирин-кетин келдилар. Хомуш ўтирган Анвар улар билан бош ирғаб сўрашди.
Яхши кайфиятда кириб келган Гулнора унга бир қараб олиб «нима бало яна айнияпти
шекилли?» деб ўйлади-да, сумкасидан газит чиқариб, ўқий бошлади. Унинг бу ҳаракати
Анварнинг зийрак назаридан четда қолмади. «Газит ўқийдиган бўлиб қолибдими?» деб
ажабланди. Дам ўтмай хонага «енг кичик илмий ходим» кириб, Анвар билан қўшқўллаб
сўрашди-да, газит ўқиётган Гулнорага ғалати қараб қўйди.
Хонада ўлик сукунат ҳукмрон эди. Аёлларнинг ўзаро пичирлашиб олишлари ёки нарх-наво
янгиликлари ҳам нечукдир кун тартибидан ўчирилган. «Ғалати кун, — деб ўйлади Анвар. — Бу
сукут ниманинг аломати? Вулқон портлаши арафасидаги осойишталикми бу? Булар бир нимани
билишади, мен эсам билмайман... «Энг кичик илмий ходим» ҳам нимадандир хабардорга ўхшаб
ўтирибди. Мен нима учун бехабарман? Нима учун меровсираб ўтирибман?» Анвар бунақа
кутишга, бундай сукутга тоқат қиладиган тоифадан эмас. У «енг кичик илмий ходимга» савол
назари билан тикилди. У аввалига бу қарашга дош беролмай, нигоҳини олиб қочди. Кейин
ўрнидан турди-да, Анварга яқинлашиб, газитни узатди. Анвар газитни қўлга олганида Гулнора
«Вой, тавба-е», деди-да, ўрнидан туриб, хонадан чиқди. «Энг кичик илмий ходим» эса жойига
қайтиб, Анварга айбдор одамнинг нигоҳи билан қараб қўйди.
Анвар «мени кутаётган нохушлик шу ерда шекилли?» деган ўй билан газит саҳифаларига кўз
югуртирди. Унинг нигоҳи сарсари кезмади. Бир қарашдаёқ Холидийнинг номини топди. Катта
ҳарфлар билан терилган «Жанозасиз кетганлар» деган сарлавҳа устида «профессор Холидий»
деб қўйилибди. Анвар мақолани ўқимаёқ, гап нимада эканини англади.
— Ҳаммаси равшан! — деб газитни ғижимлади-да, «енг кичик илмий ходимга» қаради: —
Домла Иноятулло ва Ҳикмат Ўролов ҳақида, шундайми?
— Шундай... Лекин... охиригача ўқинг.
Анвар газитни қайта текислаб, мақолани нафас ютиб ўқий бошлади. Холидий Сталин
замонасидаги қатли ом натижасида илм, хусусан, тарих илми нечоғли таъқибга учраганини ёза
туриб, кўплар қатори ўзининг ҳам азият чекканини қистириб ўтиб, сўнг гапни домла
Иноятулло тақдирига бурган эди. Домла ўзига яқин олиб юрган, ҳатто «шогирдим» деб
фахрланган бир гуруҳ олимларнинг унга хиёнат қилгани ҳам айтилган, ўша «бир гуруҳ»
орасидан фақат Ҳикмат Ўроловнинг номигина зикр этилган эди. Анвар «Хотин кишининг макри
қирқ туяга юк бўлади, дейдилар. Холидийнинг макри қирқ эмас, қирқ минг эшелонга юк бўларов», деб юрарди. Бу мақолани ўқий туриб фикрини ўзгартирди: «Унинг макри қирқ миллион
эшелонга юк бўла олади!» Холидийнинг ким экани, юраги оқми, қора эканини билмайдиганлар
бу мақолани ўқигач, уни азият чеккан, куюнчак олим сифатида қабул қилишлари шубҳасиз.
Газитни минглаб одамлар ўқийди. Энди кимга бориб «аслида Холидийнинг ўзи аблаҳ, Ҳикмат
Ўролов ҳалол одам», деб ишонтириш мумкин?
Анварни кутаётган нохушлик мақоланинг сўнгида эди:
«...Мен ҳужжатхонада ўтириб бу далилларга дуч келгач, кўзларимга ишонмадим. Яқин
дўстимнинг шундай сири борлигига ажабландим. Ана шунда бошқа бир ҳужжатларни ўрганиб
ўтирган иқтидорли олим Анвар Сатторовичга ўқиб берган эдим, у жўшиб кетди. Ҳа, ҳалол одам
деб юргани бундай мунофиқ бўлиб чиқса чидаш қийин. Анвар Сатторович чидай олмади. Кўзда
ёш билан ҳужжатхонани тарк этди...»
Анвар газитни ғижимлади, сўнг пора-пора қилиб йиртди. Кейин ўрнидан туриб, Гулнора
ўтирган столга яқинлашди-да, ундаги газитни ҳам поралаб ташлагач, столни зарб билан тепди.
«Энг кичик илмий ходим» югуриб келиб, уни елкасидан қучоқлади.
— Анвар ака, ўзингизни босинг. Ҳеч ким ишонмайди бу гапларга.
— Мен бор эдим ўша ерда, ўқиб берган эди, мараз! Шуларни ёзиш учун атай борган у ҳароми!
Шу пайт Анварнинг қулоғи шанғиллаб, кўзлари тинди. Таниш овоз эшитилди: «Ҳикмат
Ўроловникига бор...»
Анвар «енг кичик илмий ходим»нинг қучоғидан бир юлқиниб бўшади-да, тез-тез юриб, хонадан
чиқди. Овознинг ҳукмига бўйсунмай Холидийнинг хонасига борди: эшик берк... Ўлмас
Акрамнинг эшиги ҳам берк... Ҳатто котибаси ҳам йўқ. Анвар эгасиз эшикни тепиб, бўралаб
сўкди-да, овознинг буйруғига итоат этиб, Ҳикмат Ўроловнинг уйига қараб кетди.
Ҳикмат Ўролов шаҳар марказида, олимлар учун махсус қуриб берилган икки қаватли уйда
яшарди. Эшик қия очиқ бўлса ҳам Анвар қўнғироқни босди. Дам ўтмай остонада Ҳикмат
Ўроловнинг хотини кўринди. Эрини бениҳоя тарзда иззат қилувчи, ҳар қандай бетаъсир
шамолдан асрашга интилувчи, сочлари текис оқарган хушрўй, хушмуомала бу аёл барчани
ширинсўзлиги билан мафтун этарди. Ҳозир ҳам Анварни меҳрибонлик билан қаршилади.
— Келганингиз яхши бўлди. Домла сизни жуда яхши кўрадилар. Кўп гапирадилар. Анча вақт
кўринмадингиз, хавотирландилар.
Анвар нима дейишни билмади. «Тобим йўқ эди», деса, жиннихонадан чиққанига ҳам ярим йил
бўлди. Бирров келиб кетиши мумкин эди...
— Айб менда, эътиборсизлик қилдим, — деди Анвар дангал.
Аёл бу гапни эшитиб, ширингина жилмайди-да, бошини сарак-сарак қилиб, деди:
— Ундай деманг, жон ўғлим, ёшларнинг ишлари, ташвишлари кўп бўлади. Энг муҳими,
дилингизда тутган бўлсангиз бас.
Анвар остона ҳатлаб ичкари кириб, тўхтади.
— Нега тўхтадингиз, кираверинг.
— Домла... ўқидиларми?
— Ҳа... — аёл маъюс жилмайди. — Лекин сиз қайғурманг. Бу ҳали фожиа эмас. Биз бундан
баттарларини-да кўрганмиз.
— Ҳаммаси туҳмат...
— Қайғурманг, деяпман-ку. Домлажон мутлақо эътибор бермадилар. Одатдагидек
китобхоналарида иш билан бандлар. Юринг, юраверинг....
Анвар уй бекасининг изидан иккинчи қаватга кўтарилди. Бу уйдаги меҳмон кутишга
мўлжалланган энг катта хона китобларга ажратилган. Тўрт девор гир айлана, ҳатто эшикдеразаларнинг ёнлари, тепаларига ҳам тахтачалар қўйилиб, китоблар терилган. Кўча томонга
қараган катта дераза ёнида ёзув столи. Икки кишининг суҳбатлашиб ўтиришига мўлжалланган
иккита юмшоқ ўриндиқ, пастак курси... Катта хонанинг жиҳозлари шулардан иборат.
Ҳикмат Ўролов юмшоқ ўриндиқлардан бирини банд этган, қўлида қадимдан қолган китоб.
Кўзлари китоб саҳифасига қадалган, хаёли эса нима биландир қаттиқ банд эди. У зинадан
кўтарилаётган икки кишининг шарпасини сезмади. Анвар унинг ўтиришига қарабоқ, иш билан
банд эмаслигини фаҳмлаб, ўгирилди-да, уй бекасига савол назари билан қаради. Уй бекаси
бошини чайқаб қўйиб, енгил йўталди. Ҳикмат Ўролов бунга ҳам эътибор бермади. Шунда
Анвар баландроқ овозда салом берди.
Хаёл чангалидан юлиб олинган Ҳикмат Ўролов чўчиб тушди-ю, аммо сир бой бермай алик
олди-да, ўрнидан туриб Анварга қучоқ очди.
— Қўнғироқнинг чалинишидан сиз келганингизни билувдим. Сиз астагина, одоб билан чаласиз,
— деди у Анварни бағрига босиб. — Хурсандман, меҳрибоним, хурсандман. Қани, ўтирсинлар.
Ҳозир иттифоқо мавлоно Румийни ўқиётган эдим. Бир ривоят хаёлимни ўғирлади. Ўқиб берай,
эшитинг. Маликам, сиз ҳам тингланг. Гапни чўзмаслик учун мазмунини айтайинми?
— Мен ўзим ўқиб оларман.
— Дуруст. У ҳолда чойни шу ерда ичамиз. Икки олимнинг суҳбати китобхонада кечгани маъқул.
Уй бекаси изига қайтгач, Ҳикмат Ўролов муқовасига ямоқ тушган китобни варақлади. Анвар
ёзув столидаги газитни кўрган, домланинг атайин гапни чалғитишга уринаётганини фаҳмлаб
турарди.
— Сиз якан нима эканини биласиз, а? — деб сўради Ҳикмат Ўролов.
Анвар бу сўзни эшитган, аммо нимани англатишини аниқ билмас эди. Шу боис ўйланиб қолди.
— Фақат пул, деманг. Отарчилар бир пайтларда пулни «якан» дейишарди. Якан — ўсимлик,
қамишзорда ўсади. Яканни ўриб олиб, қуритиб узум осадилар, ёки сават қалпоқ тўқийдилар.
Қамиш, биласиз, узун. Якан эса пастак ўсимлик. Хуллас, якан бир куни қамишга қараб: «Ў,
биродар, ҳадеб ғўдаяверма, сал эгил, Оллоҳнинг қуёши нуридан биз ҳам баҳраманд бўлайлик»,
дебди. Қамиш унга қарагиси ҳам келмай, бурнини жийириб қўйибди. Вақти-соати келиб
қамишни ўрибдилар. Сўнг яканни. Тасодифни қарангки, ўша қамишдан ясалган бўйрани бир
уйга тўшабдилар. Шу уй тўсинларига эса узумни осибдилар. Якандан тўқилган сават қалпоқни
деворга илибдилар. Орадан кунлар ўтаверибди. Қамиш пастда, якан эса тепада экан. Охири
қамиш тепадаги яканга зорланибди: «Мени ўриб олиб қуритдилар, тепкилаб қовурғаларимни
синдирдилар, сўнг сувга бўкдилар. Сўнг қайириб букиб, бўйра ҳолига келтирдилар. Энди эса
ҳар куни тепкилайдилар. Бу ҳам етмагандай бир четимни қайириб, тупурадилар...» — Ҳикмат
Ўролов шундай деб кулимсиради: — Нос тупурсалар керак-да, а? Хуллас, қамишнинг
ҳасратидан чанг чиқибди. Шунда якан дебди-ки: «Сиз бекор ғўдайдингиз. Ғўдайиб
ўсавердингиз. Аммо ичингиз ғовак эканини унутдингиз. Ғовак бўлганингиз учун ҳам
тепкиланишдан бўлак нарсага ярамадингиз. Ҳали ҳам кеч эмас. Сиз ўсган ерингизда
илдизингиз қолган. Уларга етказинг, сизнинг ҳолингизга тушмасинлар...» — Ҳикмат Ўролов
шундай деб Анварга савол назари билан тикилди: — Ғаройиб ривоят, шундай эмасми? Қамиш
ўриб олинаверади, келгуси йили эса илдизидан яна ўшандай қамиш ўсиб чиқаверади. Бечора
оқибатда қандай хор бўлишини билмай ғўдаяверади. Оёқ остига ташланмай, томга тўшасалар
ҳам барибир башарасига лой чаплайдилар... Қисмати оғир... аммо у якан бўлолмайди...
Ҳикмат Ўролов шундай деб иягини қашиб қўйди. Шунда Анвар бармоқларнинг енгил
қалтираётганини кўрди. «Дардни яшириш қийин, — деб ўйлади Анвар. — Холидийнинг
аҳмоқона гапларига эътибор бермай бўларканми? Домла дардини ичига ютишга уриняпти.
Юрагида бу дардни ҳам сингдириш учун бўш жой бормикин? Домла нимага бундай қиляпти?
Андишаданми? Андишанинг отини қўрқоқ дейишади-ку? Индамай қўйгани барча бўҳтонларга
ризо эканини англатмайдими? Наҳот домла буни тушунмайди? Қачонгача индамай
ўтираверади? Мана шунақа индамай қўя қолиш одати борлиги учун ҳам Холидий тап тортмай
унга ташланган. Қани, Миролимга шундай қилиб кўрсин-чи?! Йў-ўқ, бу шаллақидан қўрқади.
Сталин замонида Миролим зиёлиларни қуритишда роса хизмат қилган. Холидий унга салгина
тегиб ўтса, ўзи балоларга қолади. Миролим лўли хотинлардай дод солиб, Холидийнинг
айбларини очиб ташлашдан ҳам қайтмайди. Ҳикмат Ўролов эса индамайди... Индамай туриб
енгмоқчи бўлади... Шуларни унга айтайинми?.. У менинг насиҳатимга муҳтожми? Майли,
бировга чанг солмасин, аммо... ҳеч бўлмаса ўзини ҳимоя қилса-чи?..»
Ҳикмат Ўролов бармоқларининг титрашидан ноқулай аҳволга тушди. «Сездими ё сезмадими?»
деган ҳадикда Анварга ўғринча қараб қўйди. «Ўйга толди... ривоят таъсир қилдими ё
Холидийни ўйлаяптими? Келгани яхши бўлди... Ҳалол йигит. Кўнглида кири йўқ... Шунинг учун
қийналади. Умр бўйи қийналиб яшашга маҳкум...»
Уй бекаси патнисда нон-чой кўтариб чиқиб, орадаги сукутни бузди.
— Вой эсим қурсин, дастурхон олмабман-ку, — деди у хижолат бўлиб.
— Ҳечқиси йўқ, маликам, — Ҳикмат Ўролов шундай деб ўрнидан чаққон турди-да, ёзув
столидаги газитни олиб, курси устига ёйди. — Қўлбола дастурхон ҳам бўлаверади, сиз азият
чекманг.
Уй бекаси биринчи қаватга тушиб кетгач, пиёлаларга чой қуйилди. Ҳикмат Ўролов гапни
чалғитиб, мақолани эслашни хоҳламасди. Чойнакнинг тагида Холидийнинг мақоласи чоп
этилган газит, икковининг кўнгли ҳам, хаёли ҳам шу гаплар билан банд. Аммо мақола туфайли
жабр чеккан одам ўзининг бу майда гаплардан юқори эканини кўрсатишга тиришади. Анвар эса
бунга тоқат қилолмайди. У ўзини оқламоқчи эмас, бироқ ҳақиқатни айтиши шарт.
— Домла, мен ҳужжатхонада ростдан ҳам бор эдим, аммо... — деб гап бошлади Анвар. Бироқ,
мезбон сўзларини давом эттиришга йўл бермади:
— Сиз мени ранжитяпсиз, азизим, — деди Ҳикмат Ўролов, бош чайқаб. — Шу гапларга
ишонадиган гўл одамга ўхшайманми?
— Домла...
— Гапирманг, азизим, гапирманг. Умр бўйи ўша идоранинг хизматини қилиб келган одам
ёнингизга кириб ҳужжат титадими? Э... унинг найрангларини кўравериб... Тағин ҳам «домла
Иноятуллони Ҳикмат Ўролов ўз қўли билан отган», демабди. Шунисига хурсандман. Ҳамонки,
шу мавзуда гап очдингиз, бир нарсани айтай: тўғри, домла Иноятуллони қамашганда кўплар
қатори мени ҳам чақиришган. Мендан аввал Холидийни ҳам чақиришган. Менга унинг
кўрсатмаларини беришган, ўз кўзим билан ўқиганман. Мана бу ердаги,— Ҳикмат Ўролов
газитни бармоғи билан уриб қўйди, — гаплар ўзининг кўрсатмалари. Домланинг қўлларига
кишан уриб берган Холидийнинг ўзи. Сиз ҳужжатлардаги менинг имзомни кўрдингизми?
— Йўқ... қарамай чиқиб кетдим. Жаҳл келганда ақл кетди...
— Хижолат бўлманг, зарари йўқ. Ҳужжатлар вақти келиб қўлингизга тушса қараб қўярсиз. Мен
кўп ёзмаганман. Ёзганларим аниқ эсимда: «Агар ҳалол олим мингта бўлса, мингдан бири домла
Иноятулло, у шу мингнинг олдинги қаторида туради. Агар биттагина бўлса, демак, у шубҳасиз
— домла Иноятулло». Мени қийнашмади. Бошқа сўроққа чақиришмади. Шунга то ҳозирга
қадар ҳайронман. Балки мен ёзиб берган қоғоз йўқотилгандир. Балки имзо бошқа қоғозга
кўчирилгандир, буниси менга қоронғи. Мен ҳали ҳам ўша фикримда қатъий тураман: домла
Иноятуллодай олим олдида биз сариқ чақа қимматига ҳам эга эмасмиз. Бундай дейишимга асос
борми? Бор. Сиз айтинг, азизим, бизни тарихчи олим дейиш мумкинми?
Суҳбатнинг бу тарзда бурилиши Анварни ажаблантирди, бундай саволнинг берилиши эса
ўйлантирди.
— Мен сиздан жавоб кутяпман, азизим, — деди Ҳикмат Ўролов. — Айтинг, бизни тарихчи олим
дейиш мумкинми?
— Агар кеча бошқа гап айтиб, бугун бошқасини даъво қилаётганимиз назарда тутилса...
— Бу бошқа масала. Айтиш мумкинки, бу имон масаласи. Унвонлар, илмий даражалар ҳам
бошқа масала. Сиз менга бир сўз билан жавоб беринг: ҳа, ёки йўқ! Сўнг жавобингизни албатта
изоҳлаб ҳам берасиз.
Ҳикмат Ўролов Анварнинг кўзларига тикилиб кулимсиради. Анвар бу саволга ақли етган
даражада жавоб бера оларди, аммо унга мезбоннинг асл мақсади қоронғу эди. Шу боис
жавобга шошилмади.
— Сиз қийналманг. Ўзим айтиб қўя қолай: йўқ! Сабаб: бир куни домла Иноятуллонинг уйларига
борсам, заррабинга тикилиб ўтирибдилар. Сизда заррабин борми? Ҳа, менда ҳам йўқ. Хуллас,
бир археолог олим домлага узум данакларини берибди. Данакнинг умри салкам минг йил эмиш.
Археологнинг айтишича, Эски шаҳардаги қазилма пайтида ҳожатхона ўрнидан топилган эмиш.
Домла Иноятулло археологлар билан яқин эдилар. Сиз археологлар билан охирги марта қачон
учрашгансиз? Менинг ҳам ёдимда йўқ. Хуллас, ўшанда: «Домла, бу сизга нима учун керак?»
деб сўрадим. Домла: «Ҳақиқий тарихчи олим шуларгача аниқ билиши шарт. Ҳусайни узум
ҳозир қандай, минг йил ва аввал қандай бўлган, минг йил ичида табиат қандай ўзгаришларни,
нима сабабдан бошидан кечирди — биз билмасак, ким билади? Тарихий воқеалар билан
табиатдаги ўзгаришлар орасида узвий боғланиш йўқми?» Хуллас, ўшанда ҳақиқий тарихчи
олим — домла Иноятулло деб ишонганман. Биз китоб ўқиб, таҳлил қилиб, тарих илмини
яратяпмиз, деб кериламиз. Бу китобларни бизгача кимдир ёзиб кетган. Биз фойдаланаётган
адабиётларни араб ҳам, форс ҳам, фарангими немисми, жуҳудми ё русми, ким бўлса бўлсин,
ёзган. Маълум бир ҳақиқатга ҳар бири ўз миллати фойдаси нуқтаи назаридан ёндошган ва
баҳо берган.
— Худди шу нуқтада хато йўлга қадам қўйганмиз, — деди Анвар. — Биз қўлимизга
жуҳуднинг китоби тушса, тарих шундай эди, деб жавраймиз. Немисники тушса, йўқ, бунақа
эди, деб туриб оламиз. Мана, тарихга икки хил муносабатга ўзимиз ҳам гувоҳ бўлдик. Кечагина
ундай девдик, бугун эса бундай. Қадимда шундай ҳол юз бермаганми? Берган... — Анвар
«гапларини бўлиб ранжитмадимми?» деган маънода мезбонга қаради. Ҳикмат Ўролов унинг
хавотирини сезиб, «дуруст гапиряпсиз, азизим, давом этинг», дегандай жилмайиб қўйди. Анвар
бундан дадилланиб фикрини давом эттирди: — Биз ўша китобларга қул бўлиб юраверамиз.
Мен борайинда Миролим домламиздан: «Темур замонида тоифи узум бўлганми?» деб сўрай.
Турган гапки, у «Темурга узумнинг нима алоқаси бор», дейди. Ҳолбуки домла Иноятулло
йўлини тутган, ўзини тарихчи олимман дейдиган одам буни билиши керак экан. Ҳалиги айтган
ривоятингизни қаранг... биз ичи бўш қамишга ўхшамаймизми? Бир масалага икки хил қарашга
виждонимиз қандай йўл қўяди. Кечагина Миролим домламиз Темурни қонхўр, деб, Темурнинг
салоҳиятига ижобий баҳо бермоқчи бўлганларни ямламай ютган эди. Бугун эса акси: ким
Темур жанг қилган, деса «Сен тарихга қонли кўйлак кийгизмоқчимисан!» деб юмдалаяпти.
Қизиғи шуки, Темур ҳақида кеча ҳам шу зот асосий ҳукмни чиқарар эди, бугун ҳам. Баъзан
ҳайрон қоламан. Бу Миролим деганлари, Темурнинг отаси уйланаётганида куёв жўра бўлганми
ё Темур туғилганида киндигини кесганмикин?
Бу гапни эшитиб Ҳикмат Ўролов қаҳ-қаҳ отиб кулиб юборди.
— Топиб айтдингиз, баракалла, — деди у ўзини кулгидан тўхтата олмай.
— У домламиз нари борса Темур ҳақида тўрт-беш китоб ўқигандирлар. Олтинчисини топиб,
буни ҳам ўқинг, дейилса, мен бунақасини билмайман, деб туриб оладилар. Қаранг-а! У киши
билмасалар ўша олтинчи китобнинг яшашга ҳаққи йўқ экан. Ўша олтинчи китоб юз йиллар
давомида дунё олимларининг диққати марказида турган бўлса-чи? Сиз куляпсиз домла, аммо
хафа бўлсангиз ҳам бир гап айтаман.
— Айтинг, азизим. Биламан, сиз ноҳақ гап айтмайсиз.
— Сиз, сизга ўхшаган олимлар нима учун Холидийга, Миролимга майдонни бўшатиб
бергансизлар? Янчиб ташласаларинг бўлмасмиди?
— Янчиб... — Ҳикмат Ўролов кулимсираб, бош чайқади. — Сояни янчиб ташлай оласизми? Ахир
улар замон ғоясининг соялари эдилар. Сиз ҳақиқатчи йигитсиз. Сизга ўхшаган йигитлар кўп,
шундан хурсандман. Лекин орангизда ёш Холидийлар йўқми? Уларни янчиб ташлай оласизми?
Саволимга ҳозир жавоб қайтарманг, жавобни вақт беради. Азизим, сиз баҳсни яхши кўрасиз,
биламан. Сиздан ўтинчим бор: бугун баҳслашмайлик. Ундан кўра, сиз келмай туриб ўқиган яна
бир ривоят баёнини айтиб берай: Луқмони ҳаким билан илон баҳсини эшитганмисиз?
— Йўқ.
— Тингланг, ажойиб ривоят: хуллас, Луқмони ҳаким йўлда бораётсалар бир уйдан нола
эшитилибди. Кирсалар, хаста одам оғриқларга чидаёлмай дод дер эмиш. Табиблар келиб, уни
бугун-ерта ўлади, дейишибди экан. Луқмони ҳаким хастанинг билак томирини ушлаб кўриб
дебдиларки: — Дардингизга даво бор. Илон заҳри сизга шифо бергай. Хаста дебдики:— Илон
заҳрини мен қайдан топай? Бир бедаво бўлсам... Ё мени шу аҳволда ташлаб кетаверасизми?
Оллоҳ менинг зоримни эшитиб, Луқмони ҳакимга рўбарў қилганида эди, у зот мени ташламас
эдилар. Луқмони ҳаким бу нолани тинглаб айтибдиларки: — Зинҳор ташламасман. Хуллас,
ҳазрат Луқмони ҳаким илонзорга бориб бир ёшроқ илонни бўғзидан бўғиб тутибдилар. Шунда
илон иттифоқо тилга кирибди ва дебдики: «Эй инсон фарзанди, сен нечун мени бўға-ётирсан?
Оллоҳнинг менга берган жабрлари камми эди?» «Оллоҳ сенга қандай жабрлар қилди?» деб
сўрабдилар Луқмони ҳаким. «Мени кўримсиз қилиб яратди, одамлар кўрсалар мендан
қочадилар. Мени ертубан қилиб қўйди, судралиб юришга маҳкум этди. Энди сен мени бўғиб,
жонимни оларсанми?» Луқмони ҳаким дебдилар: «Шундай қилмасам, бир одам ҳаётдан кўз
юмар». Илон дебди: «Ажаб! У одамни сақлаб қолмоқ учун мени ўлдирасанми? Ахир у ҳам
Оллоҳнинг бир махлуқи, мен ҳам. Бир жонни сақлаб қолмоқ учун иккинчисини маҳв этмоқ
шартми? Эй инсон боласи, сен айт: мен бировни чақсам, менинг заҳримни даф эта оласанми?»
Луқмони ҳаким айтибдилар: «Ҳа, даф эта оламан». Илон дебди: «Унда менинг заҳрим кучли
эмас экан. Дунёда шундай заҳар борки, сен уни зинҳор даф эта олмассан!» «Қандай заҳар?
Қора қуртникими?» — дебдилар Луқмони ҳаким. «Э, йўқ, — дебди илон. — Дунёда энг кучли
заҳар одамнинг заҳри. Бунга даво йўқтур. Одам одамни чақса албатта ўлим ҳақдир! Оллоҳ биз
— илонларни тубан қилиб яратди. Аммо биз бир-биримизни чақмаймиз. Сиз — одам
болаларини юқори қилиб яратди, сиз бир-бирингизни чақиб ўлдирасиз. Сен жонини сақлаб
қолмоқчи бўлаётган хастага менинг заҳрим даво эмас, янглишма. Уни ўз дўсти чаққан. Унинг
заҳрига даво топа олмассан. Бунга ҳатто Луқмон ҳам даво топмагай. Қўй, у ўлаверсин,
азобларидан қутула қолсин...» — Ҳикмат Ўролов шундай деб хўрсиниб қўйди.
Унинг нима учун хўрсинганини Анвар эртасига фаҳмлаб етди.
Нима?!
Ҳикмат Ўролов ўлди?!
Анвар қулоқларига ишонмади.
Аввалига «енг кичик илмий ходим»ни институт остонасида кўриб «Эрталабдан кимни кутаётган
экан?» деб ўйлаб, ажабланган эди. Энди билса, бу шумхабарни етказиш учун турган экан.
Анвар ҳозир «нима учун мени қаршилади, нима учун мени ичкарига қўйгиси келмади» деб
ўйламади. Буни кейинроқ, жиннихонада ётганида ўйлайди. Ҳозир эса шумхабар зарбидан
карахт бўлиб турарди.
— Кеча оқшомда тўсатдан узилибдилар, — деди «енг кичик илмий ходим». — Кечқурун уйимга
телефон қилишди. Кечаси билан шу ерда эдик, жой тайёрладик. Хайрлашиш учун шу ерга
қўйишмоқчи экан. Кеннойи унамабдилар. Шунга... Ўлмас ака сиздан илтимос қилдилар. Бориб,
кўндириб бераркансиз. Сиёсий масала, дейишаяпти...
— Сиёсий масала?! — Анвар ҳамхонасининг ёқасига чанг солганини ўзи ҳам сезмай қолди. —
Ўлиб ҳам қутулмасинми?!
«Анвар ака, ўзингизни босинг», деган огоҳлантиришдан сўнг унинг ёқасини бўшатди.
— Ўзи қани, директорчанг? — деб сўради титроқ овозда. Сўнг жавоб кутмай ичкарига қараб
юрди.
Чиндан ҳам эрталабгача бу ерда анча иш қилинган эди: эшик оғзидаги қоровулнинг столи
олинган, қўйилганидан бери ишлатилмаган кийим илгичлар ҳам йўқотилган, ўртага гилам
тўшалган, зинанинг ёнидаги устунга Ҳикмат Ўроловнинг сурати осилган, сурат остида эса қора
рангли ҳарфларда ёзилган «Бераҳм ажал атоқли олим, буюк инсонни бағримиздан юлиб
олди», деб бошланиб, «ўлим уни даврамиздан олиб кетди, то тирик эканмиз номини
қалбимиздан ҳеч қандай куч юлиб ололмайди» деб якунланувчи таъзиянома ёпиштирилган
эди. Анвар бу сатрларни атайин тўхтаб ўқимади. Бир кўз ташлашда бошланишию хотимасига
нигоҳи тушиб эслаб қолди.
«Энг кичик илмий ходим» зинадан чиқишига йўл қўймади:
— Анвар ака, фойдаси йўқ.
Дастлаб Анвар уни силтаб ташлагиси келди. Бироқ, унинг маъюс боқиб турган толиққан
кўзларига кўзи тушгач, шаштидан қайтди. Ғазаб исканжаси уни бир оз ҳоли қўйди-ю, орқасига
ўгирилди...
Ҳикмат Ўролов яшаган икки қаватли уй олдида одамлар тўпланиб туришган эди. Йўл четида
насронийларнинг қизил мато қопланган тобути, дарахтга эса гулчамбар тираб қўйилган,
Марҳумнинг уйига кираверишда эса икки йигит ёғоч отни минишга ҳозирларди— тобут
атрофини оқ мато билан ўрарди. Анвар буни кўриб, йиғлаб юборди-да, юришдан тўхтади.
Чўнтагидан рўмолчасини чиқариб, кўз ёшларини артгач, аста юриб, тўпланиб турган одамлар
қаторига қўшилди. «Энг кичик илмий ходим» ҳам унинг ёнидан жой олди. Раҳбариятнинг
топшириғини эслатмади.
Ярим соатлардан сўнг бел боғлаган бир йигит Анварни имлаб чақириб ичкарига бошлади.
Даҳлизда уни Ҳикмат Ўроловнинг беваси қаршилади.
... кечагина «маликам» деб эркаланган бу аёл бугун бева эди...
Анвар уни кўриши билан яна йиғлаб юборди. Мусибатни чекинтира олувчи, дардга малҳам
бўлишга қодир бирон сўз тилига келмади.
— Яратганнинг иродаси шу экан, иложимиз қанча... Сизни чақирганим ...раҳбарларингизга
айтинг, хафа бўлишмасин, уларнинг топшириқларини бажара олмайман. Эл-юрт нима деса
шу...
Бева шундай деб йиғи овози чиқиб турган хона сари юрди. Анвар бўғзини бўғаётган йиғини
қайтаришга уриниб, жойида пича турди. У хонадан бу хонага, уйдан кўчага... кириб-чиқиб
юрган, мусибатга банди бўлган одамлар унинг қотиб турганига эътибор беришмади.
Анвар беихтиёр зина сари юрди. Иккинчи қаватга кўтарилди. Китобхона эшиги ланг очиқ.
Ичкари бўм-бўш... Етим қолган ёзув столи, китоблар... унсиз бўзлашади. Бу хонадаги фарёдлар
пастдаги йиғидан баравжроқ, аммо уни ҳеч ким эшитмайди. Дам ўтмай пастда ғассол мурдани
ювади. Бадандаги кир сувга қўшилиб тўкилади. Бу хонага эса тилга чиқарилмаган дарду
ҳасратлар тўкилиб қолган. Юракни тирнаган, охир-оқибат томирларни узиб ташлаган аламлар
ҳам шу хонада қолади. Энди бу хонага озод руҳ эгалик қилади...
Анвар ичкарига оёқ қўйишга ботинмади. Назарида юмшоқ ўриндиқда Ҳикмат Ўролов
ўтиргандай, унга қараб жилмайиб қўйгандай бўлди. Кейин унинг овозини эшитди. Аниқ
эшитди:
«...Дунёда шундай заҳар борки, сен уни зинҳор даф эта олмассан. «Қандай заҳар, қора
қуртникими?» дебдилар Луқмони ҳаким. — «Э, йўқ, — дебди илон. — Дунёда энг кучли заҳар
одам заҳри. Бунга даво йўқ. Одам одамни чақса албатта ўлим ҳақдир! Оллоҳ биз —
илонларни тубан қилиб яратди. Аммо биз бир-биримизни чақмаймиз. Сиз — одам болаларини
юқори қилиб яратди, сиз бир-бирингизни чақиб ўлдирасиз. Сен жонини сақлаб қолмоқчи
бўлган хастага менинг заҳрим даво эмас, янглишма. Уни ўз дўсти чаққан. Унинг дардига даво
топа олмассан. Бунга ҳатто Луқмон ҳам даво топмагай. Қўй, у ўлаверсин. Азоблардан
қутулсин...» Анварнинг назарида Ҳикмат Ўролов бу гапларни баланд овозда айтди. Бу гапларни
пастдагилар ҳам, кўчадагилар ҳам эшитишди...
Анвар остонада яна бир оз тургач, изига қайтди.
«Бу аёл бунча саботли бўлмаса, — деб ўйлади у. — Шунақа вазиятда ҳам одоб чегарасида
қолиш шартми? Дод солмайдими? «Эримни сенлар ўлдирдиларинг, чақиб-чақиб
ўлдирдиларинг! Илон чақса ўлмай қоларди, сенларнинг заҳринг жонини олди! Келтирган
тобутларинг ўзларингга буюрсин, ўзларинг тушиб ётларинг, роҳатланларинг!..» деб бақирса
бўлмайдими! «Сен ҳам шуларнинг бирисан!» деб мени-да юлиб ташламайдими?..»
Анвар ташқарига чиқди. Таниш, нотаниш одамлар... Ачинган ҳам, лоқайд ҳам, мусибатга шерик
ҳам, «ўлгани яхши бўлди» дегувчи ҳам шу ерда. Анварнинг кўзига ҳамма — дўст ҳам, душман
ҳам илон бўлиб кўринди. Ўзини улкан бир илонхонада ҳис этиб, баданига муз югурди.
Назарида қўл қовуштириб, қайғуга берилгандай бўлиб турганлар одамлар эмас, балки лунжини
шишириб, тилини ўйнатиб, бир ҳамла билан чақишга тайёр турган илонлар эди гўё. Судралиб
юрувчи росмана илонлар чақаман, деб ният қилмайди, икки оёқли илонлар эса фурсат
пойлайди. Мана шу турганларнинг қай бири қачон, қай бирини чақар экан? Мана шу
турганларнинг қай бири қачон одам заҳридан татиб ўлар экан? Росмана илонлар чақади-ю,
қочади. Икки оёқлилар эса то кўмиб ташламагунича тинчимайди... Жасадни кўмиш билан
чекланса кошки эди, хотирасини, номини ҳам кўмишга интилса-чи?
Анварнинг хаёли шу гаплар билан банд, кўзлари эса одамлар орасидан кимнидир қидирарди.
Мурда олиб чиқилганда ҳам, масжид сари юрилганда, жаноза ўқилаётганида, ҳатто қабрга
қўйилаётганида ҳам излади уни. «Қилган ишидан пушаймон едими, уялдими?» деган саволга
жавоб топа олмади.
Қабрга тупроқ тортилгач, таниш овозни эшитиб, ҳайрат билан аланглади — «Қачон пайдо
бўлди булар?!»
— Ҳурматли ўртоқлар! — деди Ўлмас Акрам баланд овозда. Ҳамма, жумладан, тўнкарилган
тобут устига ўтириб қироатни бошлай деяётган имом ҳам овоз келган тарафга қаради.
Тупроқни кетмон билан шиббалаётган гўрков ёнида Ўлмас Акрам, Холидий, Миролим, яна бир
неча номдор олимлар пайдо бўлган эдилар.
Ўлмас Акрам «илм аҳлининг мусибатини» баён этгач, сўзни «марҳумнинг яқин сафдоши улуғ
олим Холидий»га берди. Анвар унинг «Азиз биродарим...» деган дастлабки сўзларини эшитдию, вужудини зириллатган ғазаб қулоқларини кар қилди, кўз олдига қизил парда тортди. У
тамоман ўзини йўқотди-да:
— Мунофиқ! — деб бақирди.
Одамлар ҳайрат билан унга қарадилар. Анварни таниганлар мақсадни тушундилар.
Танимаганлар эса: «Бу йигит кимни «мунофиқ» деяпти, марҳумними ё воизними?» — деб
ажабландилар. Холидий эса бу ҳитобни эшитмагандай гапни хотиржам тарзда давом эттирди:
— Мунофиқ!! — Анвар яна бақириб нотиқ сари сапчиди. — Уни сен ўлдирдинг, ҳайвон! Яна
азиз биродарим, дейсанми?!
Анвар оғзидан чиқаётган сўзларни назорат қила олмас эди. Одамлар нима гаплигини тушуниб
етгунларига қадар у Холидийнинг бўғзига чанг солишга улгурди.
Бу манзара узоқ давом этмади. Анварни ажратдилар. Кимдир қўлини қайириб олди.
— Сен илонсан! Сен ичи ғовак қамишсан! Тўқайга ўт қўяман, илдизингни қуритаман!
Анвар жон аччиғида бақирар, қўлларини ким қайираётгани, ким судраб бораётганини фаҳм
этмас эди. Дафн маросимига тўпланганлар ҳам Анварнинг қўлларини қайирган бу бақувват
ғилайнинг қаёқдан пайдо бўлганини билмас эдилар.
Холидий оташин нутқини тугатаётган дамда Анварни биқинида қўшув аломати бор, усти берк
машинага зўрлаб чиқардилар. Устига енгсиз узун кўйлак кийдирдилар. Имом тиловатни
бошлаганда машина жиннихона сари йўл олган эди.

Оддий ҳазил ёки кимнидир лақиллатиш мақсадида айтилган гап охир-оқибатда кимнингдир
жонига қасд қилинмоғи учун сабаб бўлажагини барча ҳам вақтида фаҳм эта олмайди. Баъзида
ҳатто кўпни кўрганлар ҳам «наҳот шу гап билан фалончини ўлдириб кетишибди?» деб
ажабланишади. Ровийлар «айтган сўзим — ҳожам, айтмаганим — қулим» деб эканлар.
Шунданми, ҳожага айланган гап истаса кулдиради, истаса йиғлатади. Хоҳласа — жон беради,
хоҳласа — жон олади. Олганда ҳам инсон боласига кўп азоблар берар, ит азобини бошига
солар. Ўлимга етакловчи бошқа ҳеч бир йўлда бу қадарли азоблар йўқдур...
Зоҳид ёқимсиз ҳамкасбининг жиғига тегиш учун айтган гапи икки одамнинг жонини олиб
кетиши мумкинлигини, оқибатда ўзи ҳам оғир аҳволга тушиб қолажагини ўйламаган эди.
Кеча оқшомда прокурор уни қабул қилиб, барча гапларини диққат билан тинглаб, сўнг яхши
сўзлар билан кўнглига чироқ ёққан эди. Зоҳид авваллари ташвиш тиканаклари устида ётиб
тўлғониб чиққан бўлса, бу кеч яхшилик умиди чироғида кўзи қамашиб ухлай олмади.
Прокурорнинг гаплари дам-бадам қулоғи остида жаранглади: «Сиз айтган Асадбеклар ким,
ҳомийлари ким — биламиз. Улар билан ҳисоб-китоб вақти келади. Арқонни узун ташланг. Бирикки одамни қафасга солган билан иш битмайди. Ҳаммасини бирваракайига илинтириш
ҳаракатини қиламиз. Бу ҳаракатда сиз ҳам борсиз...»
Бу албатта яхши гап. Аммо... бирваракайига илинтириш вақти етгунча улар жим турармикин?
Ўғирлашмасмикин, бокира қизларнинг номусларини булғашмасмикин, зўрлик қилишмасмикин?
Ва ниҳоят... ўлдиришмасмикин? Хориж филмларига ишонилса, ундаги жиноятчилар, ундаги
одам ўлдиришлар олдида Асадбеклар ҳалимдеккина, одобли одамлар, дейиш мумкин. Лекин
арқон узун ташланса, улар ҳам ўша кинолардагидек, балки ундан-да баттар ваҳшийлашиб
кетишмасмикин?
Зоҳид тунда шуларни ўйлади, прокурор билан хаёлан баҳслашди. Унга тасалли берган нарса —
прокурорнинг ҳамма нарсалардан хабардорлиги, жиноятчиларга хайрихоҳ эмаслиги. Энг
муҳими шу! Қолганини вақт ҳал қилади.
Зоҳид терговни давом эттириш, янада қатъийроқ ҳаракат қилиш қасдида ишга келган эди. Ўша
ёқимсиз ҳамкасби, ёқимсиз хабар билан қаршилади:
— Эшитдингизми, кавказликларингизни ўлдиришибди, — деди у мамнун бир қиёфада.
— Ўлдиришибди? Ким ўлдиради? — деб сўради Зоҳид.
— Ҳаммомда уриш чиқибди. Ким ўлдиргани номаълум.
Зоҳид унинг гапини охиригача эшитмади. Хонасига кирди-да, эшикни қулфлади. Жойига
ўтириб, бошини чангаллади. Боши саволлар оқимида шишиб, ёрилиб кетай дерди: нимага
ўлдиришади? Ким ўлдиради? Кеча прокурор уларни бошқа турмага кўчиришга ваъда берган
эди. Бу ҳақда буйруқ чиқаришга улгурдими? Ваъдаси чинмиди ё қўйнини пуч ёнғоққа
тўлдирдими?
Саволлар беҳисоб, жавоб эса йўқ.
Гумондаги одамлар сони ортиб боради. Ҳатто прокурор ҳам шу сафда. Аммо аниқ бир одамни
айбдор деб айта олмайди.
Зоҳид гумонлар, саволлар пўртанасига банди бўлиб узоқ ўтирди. Пўртана домига тортгани
сайин у ўзини ожиз, нотавон ҳис этарди. Назарида, мияси ўз фаолиятини тўхтатган, қувватдан
қолган, фикрлашдан маҳрум бўлган эди. У гўё қоронғу ғорга кириб адашгандай — на изига
қайтар йўлни билади, на рўпара-сида йилт этган чироқни кўради. «Мақсадим нима эди-ю,
нимага эришдим? — деб ўйлади у. — Шамол тегирмонига от солган бефаҳм Дон Кихотдан нима
фарқим бор? Арқонни узун ташлаганнинг фойдаси шуми? Узун ташланган арқон баттар
чувалашиб кетмайдими? Кўзи ожиз одамларнинг оёқлари бу арқонга илашиб,
йиқилмайдиларми?...»
Зоҳид тортмадан икки кавказликнинг суратини олиб, тикилди. Кўзларида ваҳшийлик учқунлари
чақнаб турган бу одамсифат махлуқларнинг ўлдирилгани бир жиҳатдан яхши. Зоҳид уларнинг
қисматига ачинмайди. Уларнинг ўлими бошқа жонларнинг омон қолишини таъминлар балки?
Зоҳидни қийнаган нарса бошқа — уларнинг сирли ўлими кўп сирлар устига парда тортди. Энди
бу пардани кўтариш мумкинми? Агар улар атайин ўлдирилган бўлсалар, энди навбат кимники?
Зоҳид «улар атайин ўлдирилган» деган фикрдан узоқлаша олмас эди. Аввало девдай бу икки
одамни унча-бунча куч енголмас. «Петрашвили шериги чет элга чиқариб юборишни талаб
қиляпти» деган гап кимларгадир ёқмаган, шартномада йўқ талаб уларни сергаклантириб,
режаларини ўзгартирган бўлишлари мумкинми? Мумкин!
Зоҳид узил-кесил шу жавобда тўхтаб, маёр Солиевни топиш илинжида телефон гўшагини
кўтарди.
Зоҳид учун кун зулмат пардаси остида ўтди. Қайси бир ишни ихтиёр этса боши омадсизлик
деворига бориб урилаверди. Маёр Солиевни топа олмади. Ҳар куни ҳеч бўлмаса бир қўнғироқ
қилиб аҳвол сўровчи маёр бугун атайин беркиниб олгандай — қаердалигини на уйидагилари
билади, на ҳамкасблари. Ҳамдам Толиповни йўқлашни хаёлига ҳам келтирмади — ҳали
Фарғонадан қайтмаган деб ўйлади. Ҳамдамнинг эрта саҳарда қайтиб, ишга киришиб кетганини,
чигалнинг бир учини ўликхоналардан қидираётганини Зоҳид билмас эди.
Қамоқхонага бориб ҳам Зоҳид тайин бир маълумот ололмади: мурдалар текшириш учун олиб
кетилган. Уларни ким ўлдиргани ноаниқ. Фақат муштлашувни бошлаган йигит маълум. Уни ҳам
ўша заҳоти бошқа қамоқхонага кўчирганлар. Бу иш шахсан прокурор назоратида эмиш!
Шундай бўлиши Зоҳид учун дуруст эди. Чунки прокурор шахсан назорат қилдими — демак, бу
анов-манов ишлардан эмас, аро йўлда ҳам қолдирилмайди. Лекин... ана шу «лекин»и бор-да.
Прокурор ишни чуваламай тезроқ ёпиш тарафдори бўлса-чи? Ана шу гумон Зоҳидни
саросимага солди.
Зоҳид шомга яқин қамоқхонадаги жанжални бошлаган йигитни тергов қилаётган ҳамкасби
билан учрашди. Тилла ҳалли кўзойнак таққан бу йигит табиатан камгап эдими ё Зоҳид билан
суҳбатлашишни истамадими, ҳар нечук саволларга қисқа-қисқа жавоб қайтарди. Вақти зиқ
эканини айтди.
— Мен у йигит билан гаплашишим мумкинми? — деди Зоҳид, унинг қилиғидан ранжиб.
— Ҳозирча мумкин эмас.
— Қачон мумкин бўлади?
— Бу прокуратура терговчисининг саволи эмас.
— Яхши. Сиз тергов қилаётганингизда иштирок этишим мумкинми?
— Ҳозирча йўқ.
— Сиз бошлаган иш мен олиб бораётган иш билан бир ерда кесишяпти. Нима учун буни
тушунишни истамаймиз?
— Тушуниб турибман. Прокурор ҳам яхши тушунганлари учун жиддий шуғулланишни вазифа
қилиб қўйдилар. Вақти келиб, балки биргаликда иш юритармиз. Ҳозирча сизга айтадиганим: у
йигит бир қизни зўрлашда айбланган. Иши судга ошириш арафасида экан. Айтишича,
Петрашвили у йигитга бир-икки қилиқ қилган. Ҳаммомда эса зўрламоқчи бўлган. Йигит
таеквандо билан шуғулланган экан. Бўш келмаган. Петрашвили бошқаларнинг ҳам жонига
тегиб юрганми, ҳар ҳолда, муштлашувга кўпчилик аралашган. Менинг ҳозирча билганим шу.
— Демак... Сизнингча бу атайин уюштирилмаганми? — деди Зоҳид ҳамкасбига ишончсизлик
назари билан боқиб.
— Ҳозирча менда бундай маълумот йўқ. Агар сиз бу қотиллик аввалдан тайёрланган, деган
фикрда бўлсангиз, марҳамат, исбот қилишга уриниб кўринг, фикрларингизни инобатга олай.
— Йўқ, ҳозирча фикрим ўзимда тура турсин. Вақти келса ўртоқлашармиз, — Зоҳид шундай деб
хонадан чиқмоқчи бўлганида ҳамкасби тўхтатди:
— Сиз ҳақингизда эшитувдим. Угрода ишлаб юрганингизда ҳам ҳақиқатпарастлик қилар
экансиз. Бу яхши фазилат. Аммо бу соҳада фақат сизгина адолатли, сизгина ҳақиқатпараст
эмассиз. Сиздан ёшим каттароқ бўлгани учун айтиб қўяй: ҳамкасбларингиздан сира
гумонсираманг. Гумон билан узоққа бора олмайсиз. Биз бир-биримиздан гумонсирасак, бирбиримизга ишонмасак, халқ бизни сариқ чақага ҳам олмай қўяди. Шусиз ҳам одамлар бизга
унча ишонмайди.
— Бунга асос бўлса-чи?
— Асос ҳамиша ҳам ҳақиқат бўлавермайди.
Зоҳидга унинг кейинги гаплари бир оз маъқул бўлди.
Зоҳид ҳамкасби билан гаплашиб турганида шаҳар атрофидаги ўликхоналарни бир-бир
текшириб чиқаётган Ҳамдам Толипов муддаога яқин келиб қолган эди. Бу ишни у Фарғонага
кетмай туриб бошлаган, барвақтроқ қайтгани учун якунлаб қўя қолиш ниятида эди.
Ёқиб юборилган мурданинг Жамшид Суннатуллаев эмаслигига ишонч ҳосил қилингач,
ўликхонадан эгасиз мурда олинган, деган қарорга келишган эди. Экспертиза хулосасига кўра,
бу эгасиз мурда автомобил ҳалокатига учраган одамники бўлиши мумкин. Шу фикр билан иш
бошлаган Ҳамдам бир ойнинг нари-берисида машина уриб юборган одамлар рўйхати билан
қизиқди. Шаҳар билан чекланмай, атроф туманлардан ҳам маълумот олиб, шу маълумот
асосида касалхоналарни айланди.
Тоғ ёнбағридаги касалхонага келганида, кеч кириб қолгани учун раҳбарият уй-уйига тарқаган
эди. Ҳамдам ўликхонада бирор кимса бордир, деган тахминда тўрт қаватли бинонинг орқа
томонидаги пастак, кўримсиз бино сари юрди. Қип-қизил рангга бўяб қўйилган эшик
тепасидаги лавҳага «Бегона кишиларнинг кириши қатъиян таъқиқланади. Маъмурият.» деб
ёзиб қўйилган эди. Ҳамдам бу ёзувни ўқиб кулди. «Бу ерда ким бегонаю ким бегона эмас,— деб
ўйлади у. — Ўликхона бўлганидан кейин тириклар бегона-да. Ундан кўра «Хуш келибсиз, ўртоқ
ўликлар!» деб шиор осиб қўйилса яхшироқ бўларкан...»
Эшик ичкаридан занжирланган эди. Ҳамдам астагина, одоб билан тақиллатди. Жавоб
ҳаяллагач, такрор тақиллатди. Бир оздан сўнг ичкарида шарпа сезилиб, занжир туширилди.
Эшикни очган соч-соқоли узун, оғзи-бурни аранг кўриниб турган, кўзлари балчиқда ётган
мунчоқни эслатувчи малла одам Ҳамдамга қараб керишиб, баралла эснади-да:
— Бугун кеч қолдинг, братан. Бугун энди ўлик берилмайди, хўжайинлар йўқ, — деди.
Ҳамдамдаги ички бир сезги «шуни қўлдан чиқарма» деди. Ҳамдам бу ғойибона сасга қулоқ
бериб, ўликхона эгасига салом бериб, қўл қовуштирди.
— Бугун ўлик берилмайди, гапимга тушунмадингми? — деди бадбашара.
Ҳамдам унга қараб туриб: «Бунча бадбашара бўлмаса, ундан ҳатто ўликлар ҳам қўрқса керак»,
деб ўйлади. Ҳамдамда ҳушламайдиган одамини очиқ менсимаслик одати бор эди. Аммо ишнинг
битиши шайтонга боғлиқ бўлса, араваси лойдан ўтгунича унга-да таъзим қилиб туришдан
тоймасди. Ҳозир шундай бўлди: бадбашарани тепиб юборишга тайёр бўлгани ҳолда, мўминлик
билан деди:
— Бир қариндошимизни қидириб юрибмиз. Худо кўрсатмасину, аммо рухсат берсангиз, бир
қараб чиқсам. Яхшилигингиз ерда қолмайди, хурсанд қила-ман.
— Йў-ўқ, — деди бадбашара, — хўжайин билиб қолса, паттамни қўлимга тутқизади.
— Хўжайин қолибдими, шу пайтда. Ҳамширалари билан маишатини қилиб ётибди. Улар
жонининг ҳузурини билишади.
Ҳамдам шундай деди-да, чўнтагидан наша аралаштириб ўралган папирос олиб тутатди. У
бадбашаранинг нархни ошириш учун яна бир оз таранг қилишини биларди. Шу боис уни тўла
ҳолда қўлга олиш мақсадида папиросни баралла тутатди. Наша ҳиди димоғига урилган
бадбашаранинг кўзлари чақнади. Ҳамдам бу кўзлардаги ўзгаришни сезиб, қувонди. «Гаҳ десам
қўлимга қўнасану таранг қилганинг нимаси?» Чиндан ҳам бадбашаранинг чидами узоққа
бормади.
— Братан, менга ҳам бир торттирсанг-чи, — деди ютиниб.
— Ма, торт, — деди Ҳамдам, унга папиросни узатиб.
Бадбашара босиб-босиб чилим тортгандай ҳузурланди. Кўзлари сузилди. Ҳамдам охиригача
тортиб тугатишига қўймай, қўлидаги папиросни олди. Бадбашара жони суғурилгандай энтикди.
— Қариндошинг қиз бола эмасми? — деди у юмшоқ оҳангда.
— Нима эди? — деди Ҳамдам тутунни у томон пуфлаб.
— Бугун битта қизни олиб келишди. Ишини олиб, ўзини ўлдириб кетишибди. Кўрасанми?
— Кўраман.
Ичкарига киришди. Қатор ётқизиб қўйилган мурдаларнинг оёқ томонида, эски стол устида ярми
ичилган вино, колбаса, нон бурдалари турарди. «Маишатини бузибман-да», деб ўйлади ўзича
Ҳамдам.
Бадбашара столга яқин ётган мурда тепасидаги чойшабни тортди. Ўн олти-ўн етти ёшлардаги
гўзал худди уйқуда ётгандай эди.
— Шундай кетворган нарсани увол қилишибди, — деди Бадбашара хўрсиниб. — Ишини
олибсан, ўлдириб нима қиласан? Қара, ўлиги ҳам зўр-а! Шу ҳолда ўпсанг ҳам маза қиласан. —
Бадбашара энгашиб қизнинг лабидан ўпди. Ҳамдамнинг кўнгли айниди. Унинг гарданига мушт
туширгиси келди. Бадбашара эса қаддини кўтариб унга қараб тиржайди: — Ўпиб кўрсанг-чи?
Ҳамдам унинг билагидан ушлаб, ташқарига судради.
— Ҳой, нимага судрайсан мени? — деди Бадбашара.
— Гап бор, юр, — деди Ҳамдам зарда билан.
Ташқарига чиққач, сал ўзини босди. Пастак зинага ўтириб, яна наша аралаштирилган папирос
тутатди. Бадбашара унинг ёнига ўтириб, нажот кўзи билан тикилди.
— Эгаси йўқми бу жононнинг? — деди Ҳамдам унга тутун пуфлаб.
— Ҳозирча йўқ, — деди Бадбашара энтикиб.
— Менга сот уни.
— Қачон?
— Ҳозир.
— Йў-ўқ, ҳозир бўлмайди. Эгаси чиқиб қолиши мумкин. Беш-олти кундан кейин ҳеч ким
келмаса «кўмвор», дейишади. Ана ўшанда келсанг, бошқа гап.
— Менга бугун керак. Бир оғайнимга зарур бўлганда сендан олган экан, менга таранг қилма.
— Қачон олибди?
— Ўн-ўн беш кун олдин. Машина урган одамни сотибсан.
— Э, уми, у эски ўлик эди. Кўмишга эриниб турувдим.
— Менга берадиганинг йўқми?
— Ҳозир йўқ, братан. Хафа бўлма.
Ҳамдам папиросни унинг қўлига тутқазиб, елкасига уриб қўйди:
— Эртага келаман, тайёрлаб қўй.
Шундай дегач, ўрнидан туриб, тез-тез юриб, узоқлашди.
Зоҳидга еяётган лағмони шўр туюлиб, косани нари суриб қўйди. Феъли айниб турганини
сезгани учун ҳам хотини индамади. Зоҳидга хотинининг индамаётгани ҳам ёқмади. У кун бўйи
тўплаган заҳрини кимгадир сочиши керак эди. Заҳар сочиш учун эса биргина сўз талаб
этиларди. Ана шу сўз коса сурилганда «Ҳа, овқатнинг нимаси ёқмади?» ёки «мен пиширган
овқат кейинги пайтда ёқмай қолди ўзи» тарзида айтилмоғи даркор эди. Айтилмади. Энди
бундай сўзни ўзи суғуриб олиши керакми? Керак!
— Одам ейдиган овқат қилсанг, бир нима бўлиб қоласанми? — Бу — Зоҳиднинг дегани.
— Одам ейдиган овқат бўлмай, нима бу? — Буни хотини айтиши лозим эди. Айтмади. Нигоҳини
олиб қочиш билан чекланди.
— Туз текинми? Челаклаб солдингми? — Бу — Зоҳиднинг айтган гапи.
— Туз солганим йўқ, пешонамнинг шўри оқиб тушди. — Бу — хотини айтмаган гап.
Йўқ, заҳар сочишнинг ҳам имкони бўлмади. Бу кунга қарғиш текканми, ўз хотинига
бақиришнинг ҳам иложини қилмади. Зоҳид заҳар сочишнинг янги йўлларини излаб ўтирганида
телефон қўнғироғи жиринглаб, хотини устига тўпланаётган булутлар тарқалди. Зоҳид
Ҳамдамнинг овозини эшитиши билан енгил тортди.
— Қачон келдингиз? Тез кўришишимиз керак, — деди Зоҳид шошилиб.
— Бўпти, анҳор бўйига кел. Яхши гаплар бор. Эрисанг, айтаман, — деди Ҳамдам қувноқ
оҳангда.
— Мақсуд акамни кун бўйи тополмадим.
— Мен ҳозир гаплашдим. Чақирайми?
— Яхши бўларди...
Анҳор соҳилидаги ошхонанинг иш вақти тугаган, фақат бир-иккита столда эрка мижозлар
маишатларини давом эттирар эдилар. Ҳамдам барвақтроқ келгани учун жой ҳозирлади. Унинг
кимлигини яхши билган ошхона хўжайини хизматда бўлди. «Прокуратурадан нозикроқ
одамлар» келишини билгач, янада илдамроқ хизмат қилди.
Зоҳид келиши билан Ҳамдам:
— Ишдан гапирмай тур, ўлардай очман, — деб огоҳлантирди-да, иккита пиёлага ароқ қуйди. —
Қани, олдик. Олайлик, олдирмайлик, йигит ўлмайлик, бало кўрмайлик.
Ҳамдан пиёлани бир кўтаришдаёқ бўшатиб, ўйланиб турган Зоҳидни аста туртди:
— Ол, тортинма, сенинг ҳисобингдан бўляпти. Зўр гап бор.
Зоҳид ҳам деярли оч эди. Ароқ дарров таъсир этди.
— Айтинг, ўша зўр гапларингизни, — деди иккинчи пиёладан кейин.
— Оқсоқол келсинлар, сабр қил.
Маёр Солиев кўп куттирмади. У ҳам уйида овқатланишга улгурмаган эди. Даврага қўшила
қолди.
— Барвақт қайтибсанми? — деб сўради у, ликопчадаги гўштга қўл узата туриб.
— У ёқда биз қиладиган ишнинг ўзи йўқ, — деди Ҳамдам. — Иш Масковликлардан ортмаяпти.
Бизни дастёрликка юборишганми, ҳайронман. Мени Пётр Иванович деганига тиркаб қўйишди.
Қарасам, мени ишга аралаштирадиган эмас. «Шунчани қамайсан» деган план билан келганми,
енгил-елпи тергов қилиб, ишни судга оширадиган. У-бу, десам, аралашма, дейди. Ҳе, дедим,
онанг Сталинга ўптирган бўлса ҳам, ўзингни бос. Мен ҳам пасту баланд нарсага тушунаман.
Сенга дастёр бўладиган аҳмоқ йўқ, дастёрга муҳтож бўлсанг, малла болалардан қўшиб қўяйми,
дедим. Минғир-минғир бўлса ҳам мардлиги бор экан. Пасту баландга тушунсанг, изингга
қайтавер, мен хўжайинларингга бир нима деб қўяман, деди. Назаримда, улар бизнинг
боришимиздан чўчишди. Бизни назорат қилишга келишган, деб ўйлашди шекилли.
Ҳамдам шундай деб пиёлаларга яна қуйда-да, Зоҳидга қаради:
— У ёққа мен эмас, сен боришинг керак экан. Ҳақиқат деган нарсанинг бунчалик булғаниб
ташланишини умрингда кўрмагансан. Анқовларни бир чеккадан териб олишиб, билган
ошларини ичиб ётишибди.
— Қанақа анқовлар? — деб сўради Зоҳид ажабланиб.
— Томошага чиққан анқовлар-да. Кимлардир ёққан, ўлдиргану жуфтакни ростлаб қолган.
Анқовлар эса «нима бўляпти экан?» деб томошага чиққан пайтда назарга тушган. Ижрочилар
кетиб, томошабинлар қармоққа илинган. Мен шунча юриб, бир нарсага тушунмадим.
Одамларни ёқиб юборишибди. Бензин сепиб ёқишибди. Бунақасини кўз ҳам кўрмаган, қулоқ
ҳам эшитмаган. Ўзбек, айниқса фарғоналиклар ғазабга минса, «ҳе энангди» деб шартта калла
қўяди, жуда жонидан ўтиб кетса пичоққа ёпишади. Йигирманчи йиллардаги қирғинда ҳам одам
ёқишмаган экан. Бу қанақаси бўлди?
Маёр бу гапни эшитиб, қўлидаги пиёлани жойига қўйиб, стол устини черта бошлади.
— Қизиқ гап, — деди у ўйчан тарзда. — Мулоҳаза қилиб кўрадиган гап.
— Ўйлаганда-ўйламаганда биз ҳеч нима қила олмаймиз. Ғишт қолипдан кўчиб бўлган. Биз бирикки ўғрини ушлаб, қамаб, керилиб юрибмиз. Бу ёқда биз билмаган, минг ўйлаб бир каллага
келмаган ишлар бор экан. Нималаргадир ақлим етиб турибди, лекин ўша нималарнидир исбот
қилиб бера олмайман. Исбот қила олмаганимдан кейин менинг ақлимга нўл баҳо! Хўш, бу
гапларнинг фойдаси йўқ. Қорин тўйди, бир ғам кетди. Бўладиган гаплардан гаплашайлик.
Прокурор, дардингни айт.
Зоҳид кавказликларнинг ўлими ҳақида билганларини, гумонларини баён қилди. Ҳамдам диққат
билан эшитди. Маёр Солиев стол чертиш билан овора бўлди. Зоҳид гапдан тўхтаб, маёрга
қаради.
— Эшитувдим, — деди Солиев хотиржам тарзда. — Гумонларингда жон бор. Лекин бу ўлим
тасодиф бўлиши ҳам мумкин.
— Гувоҳларни йўқотишга киришишган бўлишса-чи? — деди Ҳамдам.
— Бўлиши мумкин. Унда энди кимнинг гали?
— Албатта ўликхонадаги бадбашараники, — деди Ҳамдам.
— Бадбашара? У ким? — деб сўради маёр Солиев.
Ҳамдам бугунги ҳангомаларни бир бошдан, батафсил айтиб берди.
— Агар янглишмасам, энди иккита гувоҳ қолади. Биттаси ўша, яна биттаси — такси
ҳайдовчиси. Уларни қўлдан чиқармаслик керак.
— Нима қиламиз? Қўриқлаймизми? — деб сўради Зоҳид.
— Фойдаси йўқ. Ўликхонадагини қамаш керак. Таксичини қочириб юборамиз. Буни ўзим
эплаштираман.
— Эрталабгача ўйлайлик, — деди маёр Солиев.
— Бу ҳам яхши таклиф. Прокурор, энди чўнтакни кавла. Ошхона хўжайинига салом бериб қўй.
Олмайман, деб ноз қилади-ю, аммо чўнтагига беш- ўн танга солиб қўявер. Яна қорнимиз
оғриб юрмасин.

Чувринди Анварни бўлажак сафардан огоҳ этгач, Элчинникига борди. Кечаги аҳдлашувга
мувофиқ Элчин Ҳалимжонни топиб, уйида кутиши лозим эди. Ҳар ишда аниқликни, пухталикни
яхши кўрадиган Чувринди бу сафар ҳам одатига хиёнат қилмай, айтилган вақтда келди.
Дарвоза эшиги очиқ бўлгани учун Элчин унинг келганини билиб, ўрнидан турди. Ҳалимжон ҳам
туриб унга эргашди. Чувринди ўрнидан қўзғолмади, ўтирган ерида сўрашди-да, Ҳалимжонга
қараб «ўтир» деган маънода орқа ўриндиққа қараб қўйди. Элчин «мен ҳам борайинми?»
демади. Чувринди унга «сиз ҳам юринг» деб лутф қилмади.
Машина ўрнидан қўзғолгач, Чувринди Ҳалимжонга кўзгу орқали қаради: «Гавдаси чайир, яхши.
Кўзида маъно бор. Қаеридир Жамшидга ўхшайди. Шу ўхшашликни сезсалар, Бек акамга маъқул
бўлар...»
— Менинг кимлигимни биласанми? — деб сўради Чувринди, унга бир қараб олиб.
— Элчин акам айтдилар.
— Унда қаёққа бораётганимизни, кимлигимизни ҳам биларсан?
— Ҳа.
— Асадбекни эшитгансан-а? Одамлар ҳар хил гаплар тўқиб юришади. Ўша гапларга
ишонасанми?
— Гаплар кўп-ку, қайси бирини айтасиз?
— Масалан... — Чувринди бир оз ўйланди. — Масалан... одам ўлдиришга.
— Ишонсам ҳам бўлади, ишонмасам ҳам.
— Бу нима деганинг?
— Ишонса бўлади, деганимки, одамлар ўлиб турибди, йўқолиб турибди. Кимлардир қиляпти бу
ишларни. Асадбек қачондир...
— У сенга Асадбек эмас, ўртоғингми Асадбек, дейсан?! Бек ака, деб айт!
— Хўп... Бек ака қачондир одам ўлдиртирган бўлсалар, бас, бўрининг оғзи барибир қон-да.
Агар мени ўшанда ўлдириб юборишганда, балки буни ҳам одамлар Асадбек акадан
кўрармидилар.
— Энди ишонмаслигингни айт.
— Ишонмаслигимки, ўз кўзим билан кўрмаганман. Мен ҳамманинг гапига ишонаверадиган
лақма эмасман.
«Дурустсан, бола», деб қўйди Чувринди.
— Агар сенга одам ўлдиришни топширсак-чи, бажарасанми?
— Йўқ.
— Жавоб беришга шошилма. Аввал ўйлаб кўр.
— Ўйласам-ўйламасам жавобим битта.
— Биз билан бирга бўлган киши буйруқни бажармаса ўйиндан чиққан ҳисобланади. Ўйиндан
чиқдими, демак, у хоин. Хоиннинг жазоси эса...
— Ўлимми?
— Бошқа жазолар ҳам бор.
— Барибир одам ўлдирмайман.
— Қизиқ... агар номусингга тегадиган иш бўлса-чи, унда ҳам ўлдирмасмидинг?
Ҳалимжон жавоб қайтармади. «Агар қизга етиша олмасам уларни ўлдираман», деб онт ичган
эди. Аммо қасамни амалга оширишга қудрати етадими, йўқми — аниқ билмасди.
— Мен бир нарса сўраганимда дарров жавоб бер.
— Билмадим... Ҳар ҳолда ўлдиришга ҳаракат қилардим. Ёки...
— Нима ёки? Фикрингни яширма.
— Ёки... ўзимни ўлдирардим...
Чувринди кулди:
— Бу йигитнинг гапи эмас! Йигитнинг номуси топталса ўч олиши шарт. Ўчнинг шарти бир —
ўлим! Ўч ололмай ўзини ўлдирадиган одам йигит эмас, ҳажиқиз! Билиб қўй, бунақа гапингни
бошқа эшитмай.
Машина уч қаватли бино қаршисида тўхтаганида Ҳалимжон «нима учун бу ерга келдик?» деб
ажабланиб, Чувриндига қаради. Ҳалимжон бу ерга талаба дўстлари билан бир неча марта
келган, учинчи қаватдаги йиғилишларда иштирок этган, оташин нутқларни эшитган эди.
Дўстлари оташнафас нутқлардан тўлқинланиб, қарсаклар чалишганда у таажжубланган. Бир
куни дўсти:
— Гапларини эшитдингми, зўр у одам! — деб ҳаяжонланганида у:
— Бунақа гапларни телевизорда ҳам, чойхонада ҳам минг-минг одам гапириб ётибди. Кесакдан
олов чиққандай ҳовлиқасан-а? Бу одаминг зўр алкашга ўхшайди. Ҳозир бу ердан чиқиб
шотирлари билан юзта-юзта отади. Гаплари эсидан ҳам чиқиб кетади. Мингта гапиргандан
кўра, битта иш қилсин, қойил бўлай, — деганди.
Ўртоғи эса ундан ранжиб: «Халқ фидойиларини тушунмасанг, бу ерга бошқа келма», деди.
Ҳалимжон ҳам: «Агар халқ фидойилари шунақалар бўлса, халқнинг шўри қуриган экан. Бу
ерингга келмадим ҳам, кўрмадим ҳам, куймадим ҳам», деб оёғини тортган эди. Ўшандан бери
бу бинога яқин келмаётган эди. Ҳозир машина тўхтагандаги таажжуби шундан.
Ҳалимжоннинг қимирламай ўтиришини кўриб Чувринди «Тушмайсанми?» деди-да, пастга олиб
тушувчи зина сари юрди. Ҳалимжон таажжубдан қутулмаган ҳолда унга эргашди.
Чувринди Бўтқанинг саломига алик олиб, тўғридаги эшикни очди. Ҳалимжон унга эргашмоқчи
эди. Бўтқа йўлини тўсиб ён эшикни очди.
— «Бу қанақа жой? Шуларнинг идорасими? Қизиқ, юқорида бошқа гап, пастда бошқа иш. Тоза
топишган экан», деб ўйлади Ҳалимжон.
Ҳалимжонни ярим соатдан сўнг чақиришди. Унга қадар хос хонада Асадбек аввал Красноярга
бориш маслаҳатини қилди. Сўнг Чувринди Ҳалимжон ҳақида билганларини гапириб берди.
— Олдин обдан синаш керак эди, — деди Кесакполвон. — Тўғри бошлаб келганинг чакки
бўлибди.
— Синашнинг ҳожати йўқ. Уни қарздор қилиб қўйганмиз. Тўғрисўз бола экан, менга шуниси
ёқди.
Чувриндининг шу қатъий хулосасидан сўнггина Ҳалимжонни чақирдилар.
Кўринишидан чайир бўлган йигитнинг хонага кириб келиши, салом бериши Асадбекка ёқди.
Унинг қаеринидир Жамшидга ўхшатиб юраги ғалати бўлди.
Ҳалимжон ўзи учун нотаниш бўлган икки кишига бир-бир қараб олиб, «қайси бир Асадбек
экан?» деб ўйлади. Чувринди унинг ўйини ўқигандай ўтирганларни таништирди:
— Бек акам, — деб Кесакполвонни кўрсатди. Сўнг Асадбекка қаради: — Ҳайдар акам.
Ҳалимжон жилмайди.
— Ҳа, нимага ишшайяпсан? — деди Кесакполвон, зарда билан.
— Узр, — деди Ҳалимжон. — Мен бу кишини Бек акамикинлар, деб ўйлабман.
— Нега шундай деб ўйладинг? — деди Чувринди.
— Кўринишлари, қарашлари, ўтиришлари бошқача. Савлатлари бор.
— Бошқача деганинг нимаси?
— Нима десам экан... — Ҳалимжон ўйланиб туриб Асадбекка тикилди. Сўнг Кесакполвонга
қаради: — Сиз хафа бўлманг, Бек ака, бу кишида бошқача виқор бор...
Кесакполвон ғижинди. Чувринди эса кулиб қўйди.
— Тўғри топдинг. Бек акам бу киши.
— Одам ажратишни-ку, биларкансан, ташқаридаги аканг билан солишсанг, эплайсанми? — деб
сўради Кесакполвон. — Ё ҳеббимга ўхшаб тагига тушиб ётиб оласанми?
Ҳалимжон унинг кимни назарда тутаётганини фаҳмлади-да, елкасини қисди.
— Қўрқасанми?
— Қўрқишга-ку, қўрқмайман. Лекин синамаган одамимга бир нима дейишим қийин. Худо
хоҳласа бўш келмасман.
— Ўзингга ишонмайсанми?
— Ўзимга ишонмасам, сизга рўпара бўлмас эдим.
— Ҳозир чиқиб пачақлаб ташла, десак бажарасанми?
— Вазиятга қарайман. Синаш учун айтсангиз бажармайман. Зарур бўлса, бошқа гап.
— Демак, ўйлаб кўрасан, шундайми? Ақлинг шунақа кўпми?
— Ўзимга етарли бордир, дейман.
— Мен билан шундай гаплашгани қўрқмайсанми? Жаҳлим чиқса шартта отиб ташлашим
мумкин-ку, а?
— Жаҳлингизни чиқарадиган гап айтмадим-ку? Сиз сўраяпсиз, мен жавоб беряпман. Жавобим
ёқмаслигини билсам ҳам тўғрисини айтяпман. Сизга яхши кўриниш учун бошқача
гапиролмайман.
Асадбек Кесакполвон билан Ҳалимжоннинг савол-жавобини диққат билан тинглади.
Жавоблардан етарли қониқиш ҳосил қилиб ўрнидан тургач, Ҳалимжон гапдан тўхтади. Асадбек
ташқарига чиқмоқчидай эшик томон юрди. Аммо Ҳалимжоннинг ёнидан ўтаётганида кескин
бурилди-да, унинг жағига мушт туширмоқчи бўлди. Сергак турган Ҳалимжон ўзини четга
олишга улгурди. Асадбек иккинчи марта урмоқчи бўлди, бу сафар ҳам йигит чап берди.
Кутилмаганда Кесакполвон ўрнидан сапчиб турди-да, унинг қаршисида яшин тезлигида пайдо
бўлиб, тепди. Бироқ, оёғи мўлжалга етмай, мувозанатини йўқотиб, йиқилди. Ҳалимжон
буларнинг қилиғини тушунмай, ўзини девор томонга олиб, муштини тугиб, ҳимояга шайланди.
Кесакполвон ўрнидан туриб яна ташланмоқчи бўлганида Асадбек унинг йўлини тўсди:
— Чиранма, етади, — деб Ҳалимжонга яқинлашди-да, елкасига уриб қўйди. — Қани, ўтир.
Кесакполвон мулзам бўлганини сездирмаслик учун Асадбекнинг қилиғини қайтарди: йигитнинг
елкасига аста мушти билан уриб «дуруст» деб қўйди.
Ҳамма жой-жойига ўтиргач, Асадбек Ҳалимжонга қараб деди:
— Сен ҳозирча Ҳайдар аканг билан бирга бўласан. Бизнинг ишимиз ҳам нозик, ҳам хатарли.
Биз билан бирга бўлсанг, фақат ҳимояни ўйламай, ҳужумга шай туришинг керак. Бизнинг
ишимиз фақат ҳужум билан битади. Ҳозирча шуни билсанг бас. Қолганини кейин гаплашамиз.
Ақлинг борлиги яхши, аммо биз айтган ишни сўзсиз бажаришинг керак. Ақл бизда ҳам бор. Бир
иш буюришдан олдин ўйлаймиз биз ҳам. Кунимиз одам уришу ўлдириш билан ўтмайди. Энди
боравер, эртага сени ўзимиз топамиз.
— Бек ака, юрагимни қон қилиб юрган бир гапим бор, айтиб олай?
— Айт.
— Мен ўтган йили аеропортда тирикчилик қилдим. Билет олиб-сотдим. Кассир қиз билан
чиқишиб қолган эдим. Менга уйдан пул келмайди, аравамни ўзим тортишим керак. Беш-ўн сўм
ишлаб турувдим. Бир йигит «бу ердан туёғингни шиқиллат» деди. Аеропорт кимга қарашини
биласиз, а? Мен ҳам ўшанда билдим. Агар ўзбек келиб «бу жойга бурнингни суқма» деса, Худо
урсин, бошқа қадам босмасдим. Унга бўш келишни истамадим. Яна огоҳлантирди. Учинчи
марта тўрт киши бўлиб келиб урмоқчи бўлди. Тўртталасининг жағини ёриб, кейин оёғимни
уздим. Бу қанақаси, Бек ака, ўзбек ўз юртида ўз ризқини териб юра олмаса? Сизлар билиб
туриб нимага индамайсиз? Сиз унинг юртига бориб шундай хўжайинлик қила оласизми? Бир
кун... йўқ, бир соат ҳам қўйишмайди.
— Бўлди, тушундим мақсадингга. Ҳар ишнинг вақти-соати бор. Ҳозир улар билан олишишнинг
вақти эмас. Тўғри, уринсак, уларга бемалол кучимиз етади, лекин уларни суяб турган тоғ бор.
Буни ўзинг кейинроқ тушуниб оласан.
Асадбек гап тамом, деган ишора қилгач, Ҳалимжон чиқди.
Асадбек Красноярга нима мақсадда кетаётганини айтгач, Жалил «мен ҳам бораман» деб қолди.
Аслида Асадбек уни мазкур сафарга таклиф этмоқ учун уйига борган, «тўғридан-тўғри айтсам,
бобиллаб бермасин», деб гапни узоқдан бошлаган эди.
Тайёра ердан кўтарилгач, унинг бирга кетаётганидан қувонди. Ҳарҳолда, бу сафар болалик
хотиралари билан боғлиқ. Болалик хотиралари Жалилсиз тўкис бўларканми? Жалил ҳам,
Асадбекнинг ўзи ҳам отасини яхши эслашмайди. Урушга кетаётганида гўдак эдилар. Қайтгач
эса, узоқ вақт бирга бўла олмади. Дийдорига тўймай яна айирдилар.
Отаси ўлмаган ким бор... деганларидек, ҳамма ҳам қачондир етим қолади. Аммо ота дийдорига
тўймай етим қолишнинг армони бўлакча. Ота қабрининг бўлмаслиги яна ёмон... Ниҳоят бир
ёмонлик чекингандай бўлди. Узоқ ерларда бўлса ҳам қабр мавжуд экан. Асадбек шунга шукр
қилиб боради.
Тайёра бекаси йўловчиларни ширин сув билан сийлагач, Жалил чўнтагидан қоғоз чиқарди-да,
пичирлаб ўқий бошлади. Асадбек унинг қайта-қайта ўқишидан ниманидир ёд олаётганини
фаҳмлади. Ҳозир у суҳбатлашиб кетишни истаётган эди. Шу боис Жалилнинг бу тарзда
ўтиришига узоқ тоқат қилолмади:
— Нима ўқияпсан?
— Жаноза дуосини ёдлаяпман, — деди Жалил, қоғоздан кўз узмай.
— Шу пайтда ёдлагинг келиб қолдими?
— Етгунимизча ёдлаб олишим керак. Адангга жаноза ўқиймиз. Домладан сўрадим, кейин ўқиса
ҳам бўларкан. Ҳойнаҳой сен қабрга гул қўярсан, мусулмончиликка сенинг ақлинг етмайди.
Чиндан ҳам ақли етмади. Буни ўйлаб ҳам кўрмабди. Мурдани кўчиришни истабди-ю, бу хаёлига
келмабди. Мурдани кўчириш ҳам орзулигича қолди. Чувринди Собитхон қорига учраб,
маслаҳат солганида у қатъий равишда «безовта қилманглар» деди. Агар Собитхон қори
«кўчириб кўминглар» деб фатво берганида Чувринди ҳам отасининг жасадини қабристонга
кўчирмоқчи эди. Қоридан қатъий рад жавобини олгач, ўз дардини дастурхон қилиб ўтирмади.
Ҳозир икки дўстнинг қисқа суҳбатини эшитиб, яна ўз отасини эслади. У «мен ҳам жаноза
ўқитиб қўйсам бўларкан», деб ўйлади-ю, бувисининг:«Кута-кута тўртинчи йили боламга аза
очдик, бобонг масжидга чиқиб йўқ ўликка жаноза ўқиттирди», деган гаплари ёдига тушди.
«Жанозани-ку, кеч бўлса ҳам ўқитишган-а, кўмиш-чи? Кафанлаб кўмишганмикин? Ё қўрқувда,
шошилинчда икки буклаб кўмиб қўя қолишганмикин?» Шу фикр хаёлига келди-ю, онасидан,
тоғасидан, унинг отасидан янада баттар нафратланди. «Бек акам бир армондан қутуляптилар.
Оталарининг сўнгги маконини топадилар. Қабрда ётган оталари билан хаёлан бўлса ҳам
гаплаша оладилар. Мен-чи? Мен қаёққа бораман? Қандай гаплашаман? Йиғлагим келса қайси
қабрнинг тепасига бориб йиғлайман? Бек акам-ку, оталарини оз бўлса ҳам кўрганлар.
Қучганлар, ўпганлар... Мен-чи?.. На ота ҳидини биламан, на она исини... Бек акам ўч олишга
улгурдилар, пича бўлса-да, хумордан чиқдилар. Мен-чи? Кимдан ўч оламан, ўша чолларданми?
Умр бўйи қўрқувда, титроқда яшаган бу чолларни ўлдириб нима барака топдим? Сирлари
ошкор бўлганини билиб, ўлмай туриб ўлишди, пичоқсиз сўйилишди...»
Бошини суянчиққа қўйиб, кўзларини юмиб олган Чувринди мана шуларни ўйларди.
Асадбек яна бир гап айтса, Жалилнинг портлаб кетиши мумкинлигини билиб, жим бўла қолди.
Бегона одамлар орасида Жалилга ортиқча гап айтган одамнинг шарманда бўлиши тайин.
«Майли, дуосини ёдлайверсин, жаноза ўқигиси келса, ўқисин. Домла ўқиш керак, деб бежиз
айтмагандир. Ўқиб қўйгани дуруст. Ўқимаса нима бўларкин? Жаннатга тушмасмикин? Нега
тушмайди? Бу дунёни азоб билан ўтқазган, бировга ёмонлик қилмаган бўлса?.. Гуноҳни қилиб
юра-юра ўлганида жаноза ўқиб қўйилса, тўғри жаннатга тушаверса?.. Қизиқ...»
Асадбек, гарчи маҳалласидаги масжид қурилишига ҳомийлик қилаётган бўлса-да, ислом илми,
шариат ҳукми деган тушунчалардан ниҳоятда йироқ эди. Унинг назарида марҳум лаҳадга
қўйилиши билан тўғри жаннатга ёки дўзахга йўл олади. Асадбек қиёмат, ундаги ҳисоб-китоб,
номаи аъмол, Расуллуллоҳнинг шафоати каби гапларни эшитмаган, эшитган бўлса ҳам уқмаган
бандалардан эди. Шу сабабли отасига жаннатдан жой тайин этиш учун жаноза ўқиб қўйиш
албатта зарур, деган қарорга келди. Шунга ақли етган дўстини қучиб олгиси келди. Лекин
бунга журъат этмади. Чунки у Асадбек, дўсти эса Жалил, яъни иккови оҳанрабонинг икки қутби
эди.
Шу онда курагида қаттиқ оғриқ туриб, инграб юборганини ўзи ҳам сезмади. Кўзлари юмуқ
бўлса-да, ўзи зийрак ётган Чувринди бошини кўтарди.
— Бек ака, нима бўлди? Мазангиз қочдими?
— Курагим шамолладими, дейман. Санчиқ турди. Эзиб қўйсанг-чи...
Асадбек шундай деб энгашди. Чувринди унинг елкаларини уқалади. Оғриқ зўрайиб, Асадбек
қаддини ростлади.
Чувринди тайёра бекасини чақириб, сув сўради. Асадбек сув ичгач, суянчиқни тушириб,
оғриётган курагини тираб ётди.
Красноярга етганда тайёра тоғдай бўлиб турган қўнғир булутлар орасини ёриб кириб, титрай
бошлади. Йўловчилар ўзларини тайёрада эмас, шағал ётқизилган йўлда кетаётган эшак
аравада хис қилдилар. Хаста одамларнинг дарди қўзиб, тайёра бекаси тинчини йўқотди.
Тайёра барчани беҳаловат қилиб қўйди.
Шаҳар осмонини булут қоплаган, салқин шамол эсиб турарди. Бир неча соат илгари
жазирамадан нолиган одамлар энди салқинда қунишиб туришарди.
— Асад, — деди Жалил жунжикиб, — битта такси тўхтатиб, борадиган жойимизга
жўнаворайлик.
Асадбек унга қараб «хўп», деб кулимсираб қўйди. Кўнглидан эса бошқа гап ўтди: «Э нодон
бола, сен Асадбекни ким деб юрибсан? Ҳаммага ўхшаб хуржунини осилтириб, таксига қўл
кўтариб юрса Асадбек бўлармиди? Дунёдан гўллигингча ўтасан шекилли, сен бола. Ҳозир «бу
ерларда такси бўлмайди, яёв кетамиз», десам ишонармикинсан? Ке, қўй, яна шаллақилигинг
тутиб қолмасин...»
Жалилнинг чиндан ҳам соддалиги бор эди. Содда бўлмаганида оғайнисининг кўзга кўринмас,
аммо ўзига хос кичик бир мамлакат подшоси эканини, бундай подшоҳлик ҳар бир юртда
мавжудлигини фаҳм этган бўларди. Росмана юрт эгаларининг борди-келдилари, расмий кутиб
олиш, музокараларидаги асъасаю дабдабаларни телевизорда ҳамма кўради. Пинҳоний
юртчаларнинг подшочалари учрашувида ҳам иззат-еътибор зўр бўлади, пинҳоний
юртчаларнинг бу ишлари ҳам пинҳоний кечади. Катта мамлакат раҳбари бошқа мамлакатга
боришдан аввал ўнлаб, балки юзлаб мутахассислар ўзаро учрашиб, кўриладиган масалани
тайёрлайдилар. Худди шу каби Чувриндининг йигитлари ҳам бу ерга уч кун аввал келишган,
Бек акаларини лозим даражада кутиб олиш тадоригини кўришган. Шубҳасизки, Жалил бундан
бехабар, шу боис ҳам таксига тушиш истагини билдирган эди.
Йўловчиларнинг аксари жомадонларини олмоқ учун юкхонага қараб юрдилар. Улар эса
тайёрагоҳнинг кенг залига бурилиб, йўлни ташқари майдон сари олдилар. Чувринди бу ерга
аввал ҳам бир-икки келгани учун қаёққа юришни яхши биларди. Зални кесиб ўтиб, кўчага
чиқай дейишганда уст-боши уринган, кўзлари ҳадик билан олазарак боқувчи аскар йигит
Жалилга яқинлашиб, ўзбекчалаб салом берди.
— Ҳа, укам, хизматлар қалай? — деди Жалил, саломга алик олгач.
— Жуда зарур гапим бор, — деди йигит, атрофига аланглаб олиб.
Жалил тўхтади-да, «нима гап?» дегандай орқасига ўгирилган Чувриндига:
— Ҳозир орқаларингдан етиб оламан, — деди.
— Кўчада турамиз, ҳаялламанг, — деди Чувринди.
— Ҳа, укам, пул-мулинг тугаб қолдими? — деб сўради Жалил йигитдан.
— Жуда зарур гап бор, юринг, йўқ деманг, илтимос. Дўппингизни кўриб, Ҳизир бувани
кўргандай қувониб келдим олдингизга, — йигит шундай деб йўл бошлади.
Жалил: «Бу ёғи қизиқ бўлди-ку, бола пақирнинг иши чатоққа ўхшайди», деб унга эргашди.
Аскар йигит йўл ости йўлаги орқали юриб юк сақланадиган хона ортига ўтди. Нимқоронғи
бурчакда яна икки аскар йигит ўтирарди. Улар ўринларидан туриб салом беришди. Уларнинг
заиф, титроқ овозлари аҳволлари ночор эканидан далолат берарди.
— Сенларга нима бўлди, нимага бу ерда биқиниб ўтирибсанлар? — деди Жалил ажабланиб.
— Икки кундан бери шу ердамиз. Очмиз. Уйга кетолмаяпмиз.
— Нима бало, қочдиларингми?
— Қочдик... Бошқа илож қолмади. Қочмасак ўлардик.
— Нега?
— Фарғонада ўзбеклар туркларни қирган экан. Шундан бери «узбек басмач» деб бизга кун
беришмайди. Турткилашади, уришади, «ваҳший итсанлар» деб ҳақорат қилишади.
— Командирларингга айтмайсанларми?
— Айтдик. «Қўлимиздан ҳеч нима келмайди» дейишди. Қўшни қисмда бир болани уриб
ўлдиришди. Уч кун олдин бизни ёмон уришди. Анави оғайнимнинг кўкрагига тепишибди.
Қовурғаси синганга ўхшайди. Оғриғига чидай олмаяпти.
Йигит шу сўзларни айтиб, умидвор кўзлари билан тикилди.
— Бизни ташлаб кетманг, амаки, ёрдам беринг, — деди кўкрагини ушлаб ўтирган аскар заиф
овозда.
— Гапингни қара, укам, сенларни ташлаб қаёққа кетаман. Тўхта, нима қилишни ўйлаб олай.
Ўйлагани билан тайинли фикрга келолмади.
— Патрулнинг қўлига тушсак, ҳаммамиз кетамиз, — деди бояги зорли овоз.
— Йиғлама, укам, ҳар қандай шароитда ҳам йиғлама, сен эркаксан, эркакка ўхшаб гапир. Энди
гап шу: қимирламай турларинг. Шерикларим билан маслаҳатлашиб келаман.
— Кечадан бери икки киши шундай деб кетди, — деди бошлаб келган йигит.
— Менга қара, укам, мен унақалардан эмасман. Дўппимни кўриб ишониб келдингми, энди шу
ишончингда тур.
Жалил шундай деб тез-тез юрганича изига қайтди.
Кўчада Асадбек билан Чувринди кулранг костюм кийган, қизил галстук таққан, кўриниши
кибор, қирқ ёшлардаги бир одам билан гаплашиб турардилар. Жалил яқинлашиши билан
Асадбек уни «қадрдон дўстим», деб таништирди. Кибор эса сохта жилмайиш билан унга қўл
узатди-да:
— Козлов, Алексей Петрович, — деб ўзини танитди.
— Шу ерлик қадрдонлардан, — деб изоҳ берди Асадбек.
— Асад, жиддий гап бор, — деди Жалил, унинг изоҳига эътибор бермай.
— Кейинроқ гаплашсак бўлмайдими? — деди Асадбек нохуш тарзда.
— Йўқ, эшит, — Жалил шундай деб кўрганларини баён қилди. — Ташлаб кетсак болалар увол
бўлади. Аҳволини кўрсанг, йиғлаб юборасан. Юр, ўзинг бориб кўр уларни.
Асадбек «буёғи қандоқ бўлди?» дегандай иягини қашиди. Сўнг Чувриндига қаради:
— Маҳмуд, бориб кела қол. Пул-мул бер.
— Одаммисан ўзинг! — деди Жалил зарда билан. — Ўзинг борсанг, моягинг узилиб тушадими?!
— Бақирма. Нима керак бўлса Маҳмуд эплаштиради. Сендан битта илтимос, бу одам олдида
билиб муомала қил, шарманда бўлиб кетмайлик. Уйда ҳар қандай зардангни, сўкишингни
кўтараман. Бу ер ўрни эмас. Иззатни билиш керак.
Козлов уларни муҳим бир нарса ташвишга солаётганини сезиб, гапга аралашди:
— Асад, нима гап, айт менга?
Асадбек Жалилдан эшитганларини қисқа ҳолда баён қилди.
— Маҳмуднинг боришига ҳожат йўқ. Ўша йигитларни учириб юбориш керакми? Нў проблем! —
Козлов шундай деб тўрт-беш қадам нарида турган басавлат йигитлар сари юрди-да, уларга
нимадир деб уқдирди. Улардан иккитаси шу заҳоти ичкарига қараб юрди. Козлов эса Асадбек
ёнига қайтди: — Шу самолётда учириб юборишади. У ёқда кутиб олишни ташкил қилиш керак.
Патрул у ёқда ҳам бор.
— Телефон қилиб депутатга тайинлайман, — деди Маҳмуд Асадбекка қараб. Асадбекнинг
пешонаси тиришди:
— Керакмас. Унинг ғалва кўтаришга баҳона тополмай юради. Ҳайдарга айт. Болаларни кутиб
олиб, уй-уйига етказсин. — Асадбек Жалилга қаради. — Кўнглинг ўрнига тушдими?
— Мен кузатиб келай. Ҳар ҳолда... ишончлими буларинг?
— Майдалашма. Биз сенинг ҳукуматингга ўхшаб иккита гапирмаймиз.
Улар Козловнинг таклифи билан машиналарга ўтирдилар. Жалил такси ҳақидаги гапини эслаб,
«Буларни ҳам ўзимга ўхшаган одам дебман-да», деб соддалигидан кулиб қўйди.
Уларни шаҳар ташқарисидаги ўрмон бағрига жойлашган хос меҳмонхонага олиб бордилар.
Дарахтлар панасидаги икки қаватли ёғоч уй унча кўзга ташланмас эди. Уйнинг орқа
томонидаги қизлар билан гавжум бўлгучи ҳовуз ҳаво салқинлиги туфайли бугун бўш. Шодон
қийқириқлар ҳам эшитилмайди. Уй ёғочдан бўлгани билан ичкариси шоҳона безатилган эди.
— Ёғоч уйга олиб келди, деб энсанг қотдими, Асад, — деб кулди Козлов. — Уй пишиқ ғиштдан.
Экзотика учун олд томонига ёғоч қоплатганман. Руснинг уйи экани билиниб турсин.
Меҳмонхонада зўр зиёфат учун ҳозирлик кўриб қўйилган эди. Козлов кўрсатган ўринларга
ўтиришгач, Жалил колбаса солинган ликопчани Асадбек томонга суриб қўйди. Унинг бу
ҳаракати Козловнинг зийрак нигоҳидан четда қолмади.
— Чўчқа емасликларингни биламан. Бу ердаги ҳамма нарса мол гўштидан, еяверинг, — деди у
кулимсираб.
— Барибир чўчқа ёғи солинади, — деди Жалил бўш келмай.
— Қилиқ қилмай, ана қайнатилган гўштдан еявермайсанми? — деди Асадбек аччиқланиб.
— Гўшт ҳам емайман. Шу колбаса кесилган пичоқда кесишган. Барибир ҳаром.
— Кечагина ароқни бўкиб ичиб, дўппингга қусиб юрувдинг. Энди ҳаромни ажратадиган бўлиб
қолдингми?
— Сен ўзингни бил, — Жалил шундай деб бир бурда нон синдириб оғзига солди. — Мен сенга
ўхшаб зиёфат еб ўрганмаганман. Нон ҳам бўлаверади.
— Нонни ҳам шу пичоқда кесишган.
Бу гапни эшитиб Жалил чайнаган нонини ютишни ҳам, ташлашни ҳам билмай қолди.
— Ют, ютавер, сендақа мулладан ўргилдим.
Асадбек шундай дегач, ажабланиб қараб турган Козловга изоҳ берди:
— Ошнам муллалардан. Тандирдан кечагина узилган хилидан.
Козлов буни ҳазил деб тушуниб кулди.
Даврада Козловнинг йигитларидан ҳеч бири иштирок этмади. Овқатланиб бўлишгач, юмшоқ
ўриндиқларга ўтиб ўтиришди.
— Сен, Асад, анархист экансан. Горбач ҳаммага демократия берди-ю, қайта қуриш сенга етиб
бормабди. Йигитларинг ҳеч бир нарсани ўзича ҳал этолмайди. Винони тсистернада юборишни
ташкил қилинглар, десам, аввал Бек акамдан сўрайлик, дейди. Зўр пушкалар бор, десам...
Гап шу ерга келганда Асадбек йўталиб қўйди-да, Чувриндига қаради. Бу қарашнинг маъносини
тушунган Чувринди Жалилга гап айтмоқчи бўлиб оғиз жуфтлади, аммо улгурмади. Жалил
ўрнидан турди-да:
— Йўтални ҳам эзвординг. Йўталишни билмасанг, ўзингни қийнаб нима қиласан, чиқиб ҳовузда
чўмилиб кел, дегин, ёмғирда чўмилишнинг мазаси бошқача бўлади, — деб эшик сари юрди.
Чувринди ёлғиз ўзининг чиқиши ноқулай бўлмасин, деб эргашган эди, Жалил орқасига
ўгирилиб, тўнғиллади: — Менга думнинг кераги йўқ. Гапларингни гаплашиб олаверларинг.
— Жалил менинг энг қадрдон дўстим. Лекин бизнинг ишларимиздан ниҳоятда узоқ. Унинг
ҳаёти бошқа, — деди Асадбек.
Асадбекнинг «енг яқин дўстим бўлса ҳам унинг олдида сир айтма», демоқчи эканини Козлов
тушунди.
— У қаерда ишлайди? — деб сўради Козлов.
— Аниқ билмайман, қаердадир ишчи.
— Ёнингга олмаган экансан-да?
— Бунақа ўжар дунёда битта. У бу дунёда ҳалол меҳнат билан кун кўриш мумкинлигини исбот
қилмоқчи.
— Ошнанг битта эмас, бунақалар ҳаммаёқда тўлиб-тошиб ётибди. Горбач айтяпти-ку, ҳамма
нарсани ўз номи билан айтиш керак. Буларнинг номи — АҲМОҚ! — Козлов шундай деб кулди.
— Хуллас, йигитларинг келди-ю, кетди. Ҳеч нима ҳал бўлмади. Мен сизлардан хафа эмасман.
Орамиздаги иш пухта, ҳалол бўляпти. Лекин бир йигитинг бизни гўл қилиб кетди. Эсингдами,
сен уни ўн йилча олдин юборган эдинг. Қараб турдик, хор қилмадик. Лекин кетишда
ҳаммамизга тупуриб, анча нарсани ўмариб кетибди. Орқасидан одам юборай дедиму, сенга
малол келмасин, дедим.
Чувринди гап Шилимшиқ ҳақида кетаётганини билиб, суҳбатга қўшилди:
— Алексей Петрович, одам юбормаганингиз яхши бўлибди. У тинчиди. Хизматига ярашасини
олди.
— Йигитларга тайинлаб қўйиш керак: бунақа қилиқ жазосиз қолмайди. Мен бу ерда яшаганим
билан қўлимни узатсам Ўзбекистонга, керак бўлса ундан нарига етади, шундай эмасми, Асад?
Козловнинг кейинги гапи Асадбекка сал малол келди. Шу боис гапни бошқа ёққа бурди:
— Яхши. Таклифларингни айт. Систернани ўйлаб кўрамиз.
— Пушкадан олинглар. Ортиқчаси зарар қилмайди.
— Ҳозирча етарли, бор.
— Асад, сен эртани кўрмаяпсан. Эртага етарли бўлмай қолади. Зўрлари бор. Сенга илиняпман.
Хитой томондан қора дори...
— Йўқ, — деди Асадбек қатъий, — бу ишларга ўзинг ҳам аралашма, бизни ҳам аралаштирма.
Асадбекнинг курагида оғриқ қўзғалиб, афтини бужмайтирди.
— Нима бўлди? — деб сўради Козлов.
— Курагимни шамоллатдим шекилли, — деди Асадбек.
— Нў проблем! Момент тузатамиз. Тур ўрнингдан. Бунақа касалнинг давоси массаж!
Козлов уни иккинчи қаватдаги ётоқхонага бошлади. Дам ўтмай у хонага оқ шойи халат кийган
хушбичим қиз кирди.
Козлов айтган массаж фойда бермади, аксинча оғриқни зўрайтириб, иситма чиқарди. Боражак
манзиллари Красноярдан қарийб тўрт юз чақирим нарида эди. Козлов меҳмонларни
уринтирмай олиб бориб келиш чораларини кўриб қўйган бўлса-да, Асадбекнинг аҳволини
билиб, «сафарни кечиктирсакмикин?» деди.
— Пиёда юрмасам, елкамда бир қоп юк бўлмаса, машинада борамизу келамиз, — деди Асадбек,
ўзини жилмайишга мажбурлаб.
Бу жилмайиш ниқоби остида оғриқ азоблари яширин эканини барчалари сездилар.
Асадбек гўдак эмаски, уни авраб, насиҳат қилиб ёки алдаб кўндириш мумкин бўлса.
— Йўлда крайкомнинг статсионари бор. Бирров кириб чиқамиз, — деди Козлов мулоҳазаларга
якун ясаб.
Козлов «статсионар» деб атаган жой касалхонани эмас, шоҳона дам олиш уйини эслатарди.
Энг камида райкомнинг иккинчи котибларигагина насиб этувчи бу кошонанинг катталари
Козловни яхши танир эдилар. Унинг биргина имоси билан Асадбек атрофида парвона бўла
бошлашди. Асадбек бу ерга киришда «иситмамни ўлчаб дори беришар», деб ўйлаган эди. Қон
таркибини текширишдан тортиб юрак уришигача текширилди, ҳатто рентген хонасига ҳам
кириб чиқди.
— Бу ер шунақа «ТО-2»1, — деди Козлов кулиб.
Текширишлар тугагач, Козловни иззат билан кутиб олган киши уни четга тортиб, деди:
— Бу оддий шамоллашга ўхшамай турибди. Эмлаб қўйдик, иситмаси тушади. Аммо кечга бориб
яна кўтарилиши мумкин. Уч-тўрт кун шу ерда ётса, яна яхшилаб текшириб, узил-кесил бир
хулосага келар эдик.
— Ҳозир бир жойга кетяпмиз. Қайтишда кирамиз. Ҳар ҳолда, эртага қайтсак керак. Битта
люксни тайёрлаб қўяверинг. Доридан беринг, иситмаси кўтарилса ўша ерда ҳамшира топилар.
Ярим соатлардан сўнг дори таъсир қилиб, Асадбек ўзини енгил ҳис этди. У олдинги ўриндиқда,
суянчиқни пастлатиброқ ётиб борарди. Кўзи илиниб ўн-ўн беш дақиқа мизғиди-ю, уйғониб,
ўзини аввалгидек тетик сезиб, қаддини кўтарди.
— Қалай? — деди Козлов, уни елкасидан ушлаб. — Тузукмисан? Рангинг яхши.
— Дардни берган Оллоҳ шифосини ҳам ўзи беради, — деди Жалил Асадбекнинг ўрнига жавоб
қайтариб.
— Умуман, тўғри гап айтдинг, — деди Козлов, — Худо хоҳламаса Христос2нинг жияни бўлсанг
ҳам ҳеч нимага эриша олмайсан. Мен буни амалда кўп синаганман. Мен Худога ишонаман,
лекин ибодат қилмайман, шуниси чатоқ. Биласанми, Жора...
— Мен Жора эмасман.
— Жора бўлмасанг Женядурсан?
— Мен Жалилман. Отам раҳматли шунақа исм қўйган, — деди Жалил ўжарлик билан.
— Ҳа, Жалил, узр, эсимдан чиқибди, —деди Козлов кулимсираб, — Асад, шу ўртоғинг менга
ёқди. Тўғри одам экан. Бунақа одамни Горбачга рўпара қилиш керак. Қани бир қайта қуриб
кўрсин-чи...
— Оғайнимнинг кўнглида кири йўқ, гапларидан хафа бўлма, — деди Асадбек унинг ҳазилидан
кулиб.
— Хафамасман, чин айтяпман. У менга ёқди. Шунақа одам билан разведкага бемалол боришим
мумкин.
— Мен эса бормайман, — деди Жалил.
— Нимага энди? Яширмай айтавер, нимага?
— Сизлар пулга ўрганган одамсизлар. Дўппи тор келса шерикларингни ҳам икки пулга сотиб
юборасизлар.
— Йў-ўқ, — деди Козлов жиддийлашиб. — Шу ерда янглишдинг. Ҳаммани ҳам сотавермаймиз.
Асадбек бошланаётган баҳсдан латта иси келаётганини сезиб, суҳбатга аралашди:
— Алексей, сен бошқа нарса демоқчийдинг. Гапни бурвординг?
— Тўғри танбеҳ беряпсан. Мен айтмоқчи эдимки, ким бўлса бўлсин, мусулмонми,
христианинми, буддистми — Худога сиғинади. Лекин бир-бирини тан олмайди. Шунисига
ажабланаман. Мана, Жалил, бизларни тан олмайсанлар, а? Нима дердинглар?
— Қайси маънода?
— Бошқа диндагиларни.
— Ҳа... — Жалил бир оз ўйланиб, сўнг жавоб берди. — Кофир деймиз.
— Эсладим. Айнан кофир дейсан. Хўш, нимага? Ахир мен ҳам якка Худо дейман, сен ҳам. Қани
жавоб бер.
Жалил бу хилдаги баҳсни, бунақа қийин саволни кутмаган эди. Ислом илмининг алифбосини
ҳам билмайдиган одам учун бошқа дин вакили билан баҳслашиш осон эмас. Асадбек кеча
ҳазил билан бўлса-да, тўғри айтиб эди. Тағин ҳам Асадбек уни аяди «чала мулла» деса янада
аниқроқ баҳо берган бўларди.
Жалил шу топда жавобга қийналса ҳам, чала муллалигини ошкор қилгиси келмади. Чунки
баҳсга чорлаётган одамнинг диний илми баттарроқ чала эканини билиб турарди. Жалил «шу
чалага гапимни берайинми энди», деган фикрда муллалардан эшитганларини эслаб, жавоб
берди:
— Кофир деганмизнинг боиси шуки, Худо деган билан иш битмайди. Худо деб туриб ҳаромдан
қайтмайсизлар. Ароқ ичасизлар, тўнғиз гўшти ейсизлар, зино қиласизлар...
— Шунинг ўзими? — деди Козлов.
— Бу камми? — деди Жалил.
— Яхши. Бу нарсалар сизларнинг китобингизда ҳаром қилинган. Бизникида ҳаром қилинмаган.
Хўш, бунга нима дейсан?
— Қуръони карим охирги китоб. Оллоҳ бандаларини ҳаромдан қайтариш учун бу муқаддас
китобни туширган. Бутун инсон болаларининг шу охирги китобга бўйсуниши шарт.
— Итоат этмаса-чи?
— Итоат этмаса кофир бўлади, қиёматда дўзахда ёнади.
— Демак, мен дўзахда куяман, сен эса жаннатда мазза қиласан, шундайми?
— Буни Оллоҳ билади.
— Йўқ, бу гап билан мендан қутула олмайсан. Сен ўз гапингни айт.
— Менинг билганим... — Жалил қарасаки, масала чигаллашиб кетяпти. Қайси бир йиғиндаги
Собитхоннинг «баҳсда чуқурлашманглар» деган гапини эслаб, суҳбатга якун ясамоқчи бўлди:
— Мен ўрисчада яхши тушунтириб беролмайман. Биз томонларга борсангиз, ўрисчани қотириб
ташлайдиган муллаларимиз бор. Ўшалар тушунтириб беришади.
Асадбек унинг бу баҳонасидан кулди:
— Бўш келмайсан-а, кўп нарсани ҳали билмайман, деб қўя қолсанг-чи.
— Сен жим ўтиравер. Ҳарҳолда сендан кўпроқ биламан.
Шундан сўнг йўлда бора-боргунча бундай жиддий мавзуларга қайтмадилар.
Пешинга яқин катта йўлдан бурилдилар. Ўрмончининг уйини эслатувчи овлоқроқ ерда
уларнинг келишларига турли таомлар тайёрлаб қўйилган эди.
— Меҳмондорчиликни ўрнига қўйяпти-а, — деди Асадбек Чувриндига.
— Бухорога олиб борганимизда ҳар икки соатда бир зиёфат берган эдик. Эсида қолган экан-да.
— Ҳарна бўлганда ҳам ёмон бола эмас, бу. Алоқани сира бузмаслик керак.
Манзилга етгунларига қадар яна икки ерда шундай ҳордиқ чиқаришди.
— Ярим соатда етамиз, — деди Козлов оқшомга яқин. — Олтмишинчи йилдан бери лагерга
одам қўйилмаётган эди. Эшитишимча, яна одам қўйишга тайёрлашаётган эмиш. Лагер ёнида
қабристон бор. Отанг ўша ерда. Йигитлар лагер архивини титиб, рақамига қараб аниқлаб
қўйишган.
Занглаган симтиконлар билан ўралган, Козлов «лагер» деб атаган улкан қамоқхона яқинида
уларни икки йигит кутиб олди.
— Асад, — деди Козлов, йигитлар билан саломлашиб олгач, — лагерни кўрасанми ё
қабристонга борасанми?
Асадбек симтиконлар ортидан кўриниб турган, ярми ер остида бўлган бостирмаларнинг хунук
манзарасига тикилиб қолди. Шу ерларда отаси юрган... Ҳозир қийшайиб қолган ёғоч
миноралар устида соқчилар турган... Итлар акиллаган... Зобитлар бақирган... Қарийб ўттиз
йилдан бери бу қамоқхона ташландиқ ҳолда. Симтиконларга атайин тегилмагандай. Гўё бу
симтиконларнинг бугун ҳам хизмати бордай... Аввал унинг вазифаси одамларни қочирмаслик
эди. Энди-чи? Бу симтиконлар ортида одам бўлмаса-да, неча минг юракнинг зорли нолалари
қолган, неча минг марҳумнинг руҳлари тунлари сарсари кезади бунда... Зорли нолалар бу
симтиконларга урилиб акс-садо беради. Шу қадар кучли акс-садо берадики... уни ҳеч ким
эшитмайди. Қақшаган руҳлар эрк илинжида ўзларини шу симтиконларга уриб фарёд урадилар.
Уларнинг фарёдлари шу қадар кучлики... уларни ҳеч ким эшитмайди... Асадбек симтиконларга
қараб шуларни ўйлайди. Қулоғи шанғиллади. Назарида у отасининг фарёдини эшитгандай
бўлди. Юраги зириллади. Нафаси қайтди. Кўзи тинди. Гандираклаб кетай деди. Зийрак турган
Чувринди уни билагидан ушлаб қолди.
Асадбек чуқур нафас олиб, сир бой бермаслик учун:
— Қабристонга борамиз, — деди.
Козлов бу гапни эшитиб имо қилган эди, буйруққа илҳақ бўлиб турган йигитлар чаққон
равишда «Жигули»га ўтириб, йўл бошладилар.
Ўнқир-чўнқир йўл бўйлаб анча юришди.
— Лагер дегани битта колхознинг ерича бор экан-да, а? — деди Жалил ҳайратланиб. — Мингминг одам сиққандир бу ерга? Дарахт кестиришганми уларга?
— Омади борлар дарахт кесишган. Қолганлари шахтада ишлашган. Ўн чақирим нарида шахта
бор, — деди Козлов.
«Отам нима қилган? Ким билади? Ҳеч ким...» деб ўйлади Асадбек.
Ниҳоят тиконли симдевор тугаб, йўл чапга қайилгач, кичкина ёғоч уй қаршисида тўхташди.
Улар машинадан тушгунларига қадар уй остонасида бир кекса одам кўринди. Узун соқолли,
қошлари оппоқ оқарган, устига эскироқ, аммо озода костюм кийган бу одамнинг юзидаги нур
барчаларига бирдек таъсир қилди.
— Шу қабристонга қараб тураркан. Оталарини танир экан, — деди йигитлардан бири Козловга.
Бу гапни эшитиб Асадбекнинг юраги ҳаприқиб кетди. Югуриб бориб қарияни қучоқлаб олгиси
келди. Югуришни истади, бироқ оёқлари ўзига бўйсунмади. Жойидан қимирлай олмади.
Қария улар томон бир-бир босиб келиб:
— Ассалому алайкум, меҳмонлар, келинглар, — деб барчаларини ҳайратда қолдирди.
— Сиз, бўтам, Асаджонсиз, тўғри фаҳмладимми? — У шундай деб тошдек қотган Асадбекни
бағрига босиб, юзини юзига қўйди, елкаларини силади. — Баракалла, бўтам, хуш келибсиз.
Келишингизга дадангиз раҳматли ишонган эдилар. Сиз дадангиз раҳматлига ўхшабсиз,
умрингиз ўхшамасин. Бу йигит... Самандарми? — деди у иккиланган ҳолда.
— Бу йигит тутинган укам — Маҳмуд. Бу девор-дармиён қўшним, ошнам Жалил, — деди
Асадбек.
— Самандар қани? — деб сўради қария.
— Самандар... ўлган. Эллик учинчи йилда.
— Эллик учда? Астағфируллоҳ!.. Қайси пайтда?
— Сталин ўлган куни.
— Астағфируллоҳ... Астағфируллоҳ... Ё Раббим, ўзинг қудратлисан! Бўтам, отангизнинг
хасталиклари худди шу куни бошланган эди. Аниқ эсимда. Бир ҳафта деганда жонлари узилди.
Оллоҳ раҳмат этсин, — қария шундай деб пича сукут қилди. — Қани, лутф қилингиз,
кулбамизни обод этингиз.
Отаси ҳақидаги ўйлар билан банд бўлган Асадбек қариянинг уйга таклиф этаётганини дарров
тушуниб етмади. Буни фаҳмлаган Чувринди унинг ўрнига жавоб берди:
— Аввал мозорбошига борсакмикин?
— Ихтиёрингиз... — Қария шундай деб дўмпайиб турган қабрлар сари юриб пичирлаб дуо
ўқиди, сўнг овозини чиқариб деди: — Ассалому алайкум, эй мўъминлар, сизлар бизлардан
аввал келдингиз бу ерга, биз ҳам бир кун келармиз...
Бу гап Асадбекка таъсир этиб, этлари жимирлашиб кетди. Қария билан изма-из бораётган
Жалил ундан аста сўради:
— Бу ердагиларнинг барчаси мусулмонми?
— Йўқ, — деди Қария, — аралаш қўйилган. Рақамларга қараб кўпларини эслаб қолганман.
Биродарларимни кунда бир зиёрат қилиб тураман.
Ўт босган қабрлар орасидаги лозимини қийналмай топиб боришди. Ўтлар топталиб, ёлғизоёқ
сўқмоқлар ҳосил бўлганидан қариянинг рост сўзлаётганини сезиш мумкин эди.
— Раҳматли дадангиз шунда мадфундурлар, — деди қария, сўнг кўрсатган қабри ёнига ўтирди.
Асадбек унинг ўнг томонига, Чувринди билан Жалил чап томонига ўтирдилар. Орқароқда
келаётган Козлов, гул кўтариб олган йигит бир неча қадам нарида тўхташди.
Қария «тиловат қиласизми, бўтам?» деган маънода Асадбекка қаради. Буни сезган Жалил
билган сураларини овозини баралла қўйиб ўқий бошлади...
Дуодан сўнг Жалил ўрнидан турди-да, «Салоти жаноза» деб қўйди. Қария унга ажабланганича
қараб:
— Бўтам, жаноза вақтида ўқилган, — деди.
— Шу ерда-я? — деди Жалил таажжубини яширмай. — Ким ўқиган?
— Мен... Қани, ўтирсинлар... Тарих шуки, камина ҳам шу қамоқхона тузини тотганлардан.
Мўъминлар бандаликни адо этганда жанозаларини ўқир эдим.
— Кафан-чи?
— Бу ёғига ожиз эдик. Насорийлар ҳам тобутсиз кўмиларди. Мўъминларнинг юзларини қиблага
мойил қилиб, сўнг бетларини тупроқ тегмайдиган қилиб ёпиб, сўнг кўмардик. Бошқа иложимиз
йўқ эди.
Бу гапни эшитиб, Чувринди ўз отасини эслади. «Булар-ку, иложсиз эканлар, улар-чи?
Кафанладиларми? Юзни қиблага қаратдиларми? Лаҳад қазидиларми экан?..» Чувринди
шуларни ўйлаб, хаёлига бир гап келди-ю, сўради:
— Тақсир, энди қабрни очиб, кафанлаб, лаҳад кавлаб қайта кўмилса бўлмасмикин?
— Бунга ҳожат йўқ, бўтам. Бирламчи, марҳумларни безовта қилмаган маъқул. Бунда жасад
ётадир. Руҳлари эса валлоҳи аълам эркинликдадир. Иккиламчи шуки, бунда мадфун
этилганлар, валлоҳи аълам, шаҳидлик мартабасидадирлар. Аксарлари кофирлар билан олишиб
ўлдилар, иншоллоҳким, Яратганнинг ўзи уларга шаҳидлик мартабаси берар. Шаҳидларга эса
кафан лозим эмас. Қабристонни зиёрат қилмоқнинг одоби шуки, билган одам «Ёсин»ни
ўқимоғи даркор. Орангизда билганлар борми? — Қария шундай деб Жалилга қаради. Жалил
елка қисиб, бош чайқагач, тиловатни ўзи бошлади. Унинг қироати шу қадар ёқимли эдики,
уччовлари бир онда сеҳрландилар. Козлов қаққайиб туришни ўзига ноқулай деб билиб,
йигитнинг қўлидан гулни олди-да, қабр устига қўйиб, аста изига қайтди.
— Раҳматли дадангиз билан уч йилдан ортиқ бирга бўлдик, — деди қария дуодан сўнг. —
Чўрткесар, ҳақиқатпарвар эдилар. Худо кучдан ҳам берган эди. Дадангиз келгунларича бизга
кун йўқ эди. Аристонлар орасида бир девдай махлуқ бор эди. Тўнғиз деб лақаб қўйгандик. У
бор жойда ҳазрати Азроилга ҳожат йўқ эди. Дадангиз келганларида уч-тўрт карра хиралик
қилди. Бир куни қарасак, тунда кимдир тўнғизнинг бошини болтада чопиб ташлабди. Бу ишни
ким қилганини ҳамма фаҳмлади. Хўжайинлар ҳам сезишди-ю, гувоҳ бўлмагани учун бўйнига
қўя олишмади. Раҳматли дадангиз туфайли ўшандан кейин бағримизга шамол тегиб қолди.
Катта начайник итфеъл эди. Дадангизнинг пайига тушди. Шахтага ҳайдади. Уч марта овга олиб
чиқди. Ов деганимиз Худонинг бир балоси эди. Итфеъл ўзига ёқмаган аристонларнинг бешолтитасини ўрмон ичкарисига ҳайдаб бориб, сўнг қўйиб юборар эди. Ким эвини қилиб, унинг
ўқларига чап бериб, лагерга қайтиб келса келди, бўлмаса «қочишга уринганда отиб ташланди»
деб хатга тиркашарди. Учинчи марта дадангизнинг ёлғиз ўзларини олиб чиқишди.
Эвлашолмади. Худо ўз паноҳида асраганидан кейин, ўқ дўли ёғдирилса ҳам бир туки
узилмайди-да. Дадангизга бошқача ўлим насиб этган экан. Сталин ўлгани ҳақидаги хабар бизга
саккизинчи мартда етди. Ўшанда дадангизнинг хасталикларига уч кун бўлган эди. Бу ернинг
дўхтири ҳам аристонлардан эди. Ё қўли калтамиди ё илмими, ҳарҳолда чора топмади. Яна уч
кундан сўнг иситма аралаш алаҳсираб туриб, узилдилар. Самандарни кўришга илҳақ эдилар.
Шу армон билан кетдилар. Яна бир армонлари — сизлардан ҳеч хат-хабар бўлмади. Кўзлари
тўрт бўлиб кутдилар.
Бу гапни эшитиб, Асадбек ялт этиб қарияга қаради:
— Қаерга ёзишни билмас эдик. У ёқдаги идоралар маълумот беришмади. Ўзларидан хат
олмадик.
— Кўп ёздилар. Ўзим гувоҳман. Билмасам, нечукдирки, сизларга етмаган экан.
Хасталанмасларидан бурун ҳам ёзганлари ёдимда. Балки хат бу қамоқхонадан
чиқарилмагандир. Балки турадиган ерингизда ғаламислар бўлгандир. Шунақасини ҳам
эшитганмиз.
Бу гапдан кейин Асадбек Чувриндига қаради. Чувринди бу қарашнинг маъносини тушуниб,
«маъқул» дегандай бош ирғади.
Барчалари учун кутилмаганда Жалил қарияга савол берди:
— Ўзингиз нима учун ўтиргансиз?
Асадбек аччиқланиб, Жалилга қовоқ уюб қаради. Чувринди хижолатлик билан бошини эгди.
Қарияга эса бу савол малол келмади:
— Ҳар нарса мавриди билан, бўтам. Бу ерда ҳасрат дафтари ўқиш жоиз эмас.
Қария шундай деб ўрнидан турди. Жалил билан Чувринди унга эргашди. Асадбек ўрнидан
жилмади. Унинг қолганига эътибор бермагандай, учовлон уй сари юрдилар.
Асадбек бу оннинг қандай кечишини кўп хаёл қилган эди. Дам қабрни қучоқлаб йиғлаган
бўларди. Дам отасининг руҳи билан суҳбатлашарди. Онасининг тақдири, Самандарнинг ўлими,
ўзининг саргузаштларини... гапириб берарди. Қария билан учрашув, унинг ҳикояси хаёлларини
тўзитиб юборди. Ҳозир тўзонга айланган хаёлларига банди бўлиб, қабрга тикилганича нест
ҳолида ўтирарди.
Қария уйига яқинлашгач, Козлов меҳмонларни олиб кетажагини маълум қилди. Қария унинг
гапларини эшитиб, бош чайқади.
— Аввал уйга киринглар. Бир пиёладан чой ичинглар. Кеча бу йигитлар келишгандан бери
йўлга кўз тикаман. Ошга уннаб қўйганман, ҳозир гуруч солсам, ошдан сўнг майли, сиз мезбонга
ўхшайсиз, ихтиёр сизда. Унга қадар Асаджон бўтам ҳам бир нима дер-лар. Бугун у кишининг
кўнгилларига қарамасак бўлмас.
Қария шундай деб меҳмонларни ичкари киришга ундади. Козлов «ҳозир бир жойга бориб
келаман», деб йигитлари билан «Жигули»га ўтирди. Жалил олдинда, Чувринди унга эргашган
тарзда торроқ даҳлиздан ўтиб, уйга кирдилар. Уй ичи саришта, озода эди. Тўрда энсиз каравот,
ўртада думалоқ стол. Ортиқча ашёлар кўзга чалинмайди. Қария фотиҳа ўқигач, ўрнидан турдида, дастурхон ёйди. Токчадаги майиз, туршак, бодом, ёнғоқ солинган ликопчаларни олиб
қўйди. Мўъжаз сандиқдан нон олиб, пичоқ билан кесди. Сўнг «дастурхонга марҳамат
қилинглар», деб чиқди-да, дам ўтмай чойнакда чой кўтариб кирди.
— Сиз газда қайнаган чойга ўрганиб қолгансиз. Самоварчойни ҳам бир кўринглар-чи, — деди
жилмайиб.
Чой ича туриб, қария Жалилга қаради:
— Бўтам, энди ҳалиги саволингизга жавоб берайин.
— Унчалик шарт эмас, — деди Жалил ўнғайсизланиб.
— Шарт эмас-ку, аммо қизиқ-да. Ўрисларнинг овлоқ бир маконида бу ўзбек чол қайдан пайдо
бўлди деб ажабланасиз-да. Аслида-ку, бу жойлар кейиноқ ўрисники бўлган. Бу ерларда
азалдан турк қавмлари яшаб келган. Бу ёғи Энасой, у ёғи Бойкўл, Ёқутистону Туман, Жета...
Замонанинг зайли билан энди ўрисники бўлиб кетди-да. Мен асли марғилонликман, бўтам.
Дадам раҳматли ҳофизи қуръон бўлганлар. Атлас тўқишда дадамга тенг келадигани бўлмаган.
Йигирма тўққизинчи йили «Ҳамзахонни муллалар ўлдирди», деб илми борларни териб,
қамашди. Дадам раҳматлини ҳам ўшанда олишган. Косибчилик қилиб рўзғор тебратаётган
одам Марғилонда яшаса, Ҳамзахонни Шоҳимардонда ўлдиришган бўлишса... Шўроларга бир
баҳонаи сабаб керак экан-да. Агар дадам ҳофизи қуръон бўлмаганларида биров тегмас эди.
Асаджон бўтам билан тақдиримизнинг шу ери ўхшаш экан. Раҳматли дадамни бошқа кўрмадик.
Мана шунақанги турмаларда азоб чекиб ўтгандирлар, дейман. Эсласам, ҳали ҳам юрагим
ўртаниб-ўртаниб кетади. Кўп ўтмай бизни ҳам қулоқ қилдилар. Украинага тушдик. Шунисига
ҳам шукр қилиб, деҳқончиликдан насибамизни териб еб юрувдик, уруш бошланса денг.
Қисматимизда бу ҳам бор экан. Бақувват йигит эдим. Немис катталаридан бирининг назарига
тушибман. Хизматкор керак экан, Олмонияга жўнатди. Онам, икки укам, синглим фарёд солиб
қолаверишди. Уларни шу бўйи кўрмадим. Қамоқдан чиққанимдан кейин ҳам кўп қидирдим, йўқ,
топмадим. Немис нима учун менга харидор бўлиб қолди, десам, у урушдан олдин Туркияда
юриб мусулмонларнинг озодалигига, тўғрилигига тан берган экан. Бирон ойлардан сўнг ўзи ҳам
уйига қайтди. Хизматини ҳалол бажариб юравердим. Мен борган жой урушдан ҳоли экан.
Урушнинг тамом бўлганини билмабман ҳам. Бир куни хўжайин: «Уруш тугади, истасанг уйингга
қайт, истасанг бошқа хизмат қил, истасанг мен билан юр, Америкага кетяпман», деб қолди.
«Америкада менга нима бор», деб уйга қайтмоқчи бўлдим. Марғилонга қайтиш қайда, тўппатўғри турмага тиқдилар. Одам болалари шу даражада тўғри йўлдан тойганларки, фақат бирбирларини алдаб яшайдилар. Ёлғон гап топилмай қолган дамдагина бир-икки рост гапиришга
мажбур бўладилар. Шу сабабли бир-бирларига ишонмайдилар. Шу сабабли менга ҳам
ишонмадилар. Ҳали у турмада, ҳали бу қамоқхонада юриб, охирги маконим шу ер бўлди.
— Оқланганингиздан сўнг уйингизга қайтавермадингизми? — деб сўради Чувринди.
— Марғилонга қайтиб бордим. Пича яшадим. Уй-жойларимиз мусодара бўлиб кетган.
Қариндош-уруғлар танимайди. Танигани борди-келди қилгани қўрқади. Энди қоним
қўшилмаслигини сездим. Яна денг, тушларимга шу ерда ётган биродарларим кираверишади.
«Бизни ёлғиз қолдирдингми?» деб чирқирашади. Шу сабаб бўлиб бу ёққа қайтвордим-да.
Аввал қишлоқда яшадим. Кейин шу уйчани қурдим.
— Тирикчилик нима бўляпти, тирикчилик? — деб сўради Жалил.
— Тирикчиликми? Ерга эгилсангиз, бўтам, ер боқади. Бу томонларда ернинг ҳисоби йўқ.
Истаганча деҳқончилик қилиш мумкин. Боғим бор, деҳқончилик қиламан. Оллоҳ насибамни
бериб турибди, алҳамдулиллаҳ.
Қария шундай деб соатига қараб олди.
— Мен гуручни солаверай. Кейин шомни ўқиймиз, — деди Жалилга қараб, сўнг Чувриндига
қаради: — Сиз бўтам, Асаджонни чақиринг.
Қария билан Чувринди чиқиб кетишгач, Жалил хонага кўз югуртирди. Каравотнинг оёқ
томонига жойнамоз тахлаб қўйилибди. Бош томондаги токчада китоблар. Жалил ўрнидан туриб
улардан бирини олди-да, варақлади. Араб ҳарфларига тиши ўтмагани учун ҳеч нимага
тушунмади. Ўзича «Қуръон бўлса керак» деб тахмин қилди. «Бу одам катта муллага ўхшайди,
мен аҳмоқ, унинг олдида жаноза ўқимоқчи бўлдим», деб ўзини ўзи койиди.
Бир оз фурсат ўтгач, қария кириб ундан сўради:
— Таҳоратингиз борми, бўтам?
— Йўқ, — деди Жалил. — Таяммум қилиб қўя қоламан.
— Нимага? — деб ажабланди қария. — Сув бор-ку? Сув бўлса, сиҳатингиз кўтарса, таяммумга
йўл йўқ, бўтам..
Шомни ўқиб бўлишганда ҳам Асадбек қайтмади. Жалил бундан фойдаланиб йўлдаги баҳсни
айтиб берди.
— Баҳслашмаганингиз дуруст бўлибди, бўтам, — деди қария. — Бунинг учун одамга илм керак.
Бунинг учун Инжил билан Қуръони Каримни пухта билиш шарт. Уламолар ҳам бу масалада
эҳтиёт бўлиб баҳсга киришадилар. Илм саёз бўлса, исломнинг афзаллигини кўрсатаман, деб
акс иш қилиб қўйиш мумкин.
— Сиз билсангиз керак, — деди Жалил китобларга ишора қилиб.
— Менда илм йўқ, бўтам. Ўқиганларим етарли эмас. Бу соҳада менинг билганларим шуки,
насронийлар Исо алайҳиссаломдан сўнг адаш йўлга кириб кетдилар. Инжилга ўзларича
ўзгартишлар киритдилар. Исо Масихни Худонинг ўғли деб атадилар. Аммо, билингки, бўтам, шу
гапларни айтиш билан баҳсни енгиб бўлмайди. Айниқса илмдан узоқ бир одамга гап уқтириш
мушкул.
Асадбек кириб уларнинг гаплари узилди. Қария шамчироқни ёқди. Козлов келгач, ош сузилди.
Асадбекнинг томоғидан овқат ўтмади.
Козловнинг қишлоққа бориб ётиш ҳақидаги таклифини Асадбек рад этди.
— Мен шу кеч отам ёнида қолай. Жалил билан Маҳмуд сен билан бирга қайтишади, — деди у.
Асадбекнинг аҳволини тушуниб туришгани учун баҳслашиб ўтиришмади. Козлов қарияни бир
четга тортди-да:
— Асад бетоб, — деди. — Муюлишдаги машинада бир йигит ўтиради. Агар Асад беҳаловат
бўлса, дарров хабар қилинг.
Асадбек қария билан отамлашарман, деб ўйлаган эди. Ёлғиз қолишгач, гаплашгиси келмади.
Кўнгил ёлғизликни истади. Ташқарига чиқиб ёғочдан ясалган ўриндиққа ўтириб, қабристон
томонга тикилди. Вужудидаги оғриқни ҳам, иситмаси кўтарилганини ҳам сезмади.
Эртасига қария билан хайрлашиб, Краснояр сари йўлга тушдилар. Шаҳарга кирмай, касалхона
йўлига бурилдилар. Асадбек анча ҳолсизланиб қолгани учун ундан сўраб ўтирмадилар. Асадбек
учун жой ҳозирланиб қўйилган эди. Уни қолдириб шаҳарга қайтишгач, Козлов:
— Асад камида бир ҳафта-ўн кун ётиши зарур экан. Шошилинч ишларинг бўлса,
қайтаверинглар. Ўзим хабардор бўлиб тураман. Бу ер ишончли жой, — деди.
— Мен қоламан, — деди Чувринди қатъий оҳангда.— Сизларни ортиқ безовта қилмаслик учун
меҳмонхонада тураман.
— Маҳмуд! Сен мени хафа қиляпсан. Агар Козловда битта ошиқча уй, битта ошиқча машина
бўлмаса юрган экан-да, а?..
— Жалил ака, сиз-чи? Қайтасизми?
— Калланг борми, сен боланинг! — деди Жалил аччиқланиб. — Агар сенга халақит бераётган
бўлсам, айтавер, меҳмонхонангга пулим етмаса вокзалда ҳам ётавераман. Қора нонга қорним
тўяди.
— Унақа маънода айтмадим, Жалил ака, хафа бўлманг, — деди Чувринди хижолатлик билан. —
Ишингиз зарурмикин...
— Ишим йўқ менинг. Менинг бунақа дўстим битта, билиб қўй. Сен бошқа хўжайин топишинг
мумкин, мен бошқа дўст топа олмайман!

— Менга бу ишларинг ёқмаяпти, — деди Валя, кўзгу қаршисида ўзига оро бераётиб. —
Хонгирей билиб қолса... албатта билади, мени жазолайди, сенга эса индамайди.
— Қўрқма, сенга ҳам индамайди.
— Олов билан ўйнашяпсан, Зеля.
— Оловнинг устида туғилганман, оловсиз туролмайман, — деди Зелихон кулиб.
— Шунинг учун ўзинг куймай қоласан, бошқалар эса сен учун жизғанак бўлишади.
— Қўрқма деяпман-ку.
— Яхши, қўрқмадим. Ҳозир йўлга чиқаман. Жамшид келмаса-чи? Аҳмоқ бўлиб қайтиб
келавераманми?
— Нега аҳмоқ бўларкансан? Келмаса, иккаламиз ғорни айланамиз. Иштаҳа келиб қолса, балки
ўпишармиз. Сен ҳеч ғорда ўпишганмисан?
— Йўқ, — деди Валя жеркиб. — Майнавозчилик қилма. Эслаб қол: ғорнинг учинчи бўлмасида
кутасан. Икки йигит орқадан пойлайди.
Зелихон Валянинг чиндан ҳам аччиқланаётганини билиб, бошқа гапирмади.
Зелихон сайёҳларга қўшилиб, ғор ичкарисига олиб кириш учун мўлжалланган вагонга ўтирдида, ҳар эҳтимолга қарши атрофга аланглади. Ўзини кузатаётган нигоҳни сезмагач, хотиржам
бўлди. Ичкарига киргач, яна аланглади. Вагонлар маълум манзилга етгач, тўхтади. Сайёҳлар
йўлбошловчининг ғор тарихи ҳақидаги ҳикоясини тинглаб, томошани бошладилар. Зелихон
учинчи бўлмага қадар улар билан бирга юрди. Сўнг ёлғиз ўзи қолди.
Новоафон ғорининг учинчи бўлмаси бошқаларига қараганда кичикроқ ҳамда қоронғироқ эди.
Сумалакка ўхшаб қотиб турган рангли маъданлардан сув чакиллаб томарди. Зелихон соатига
қаради: ўн беш дақиқадан сўнг Валя Жамшид билан учрашиши керак. То у ёқдан, бу ёқдан
гаплашиб ғорга киргунларича яна ўн беш дақиқа ўтар, демак, ярим соат кутиши лозим.
Зелихон атрофни синчиклаб кузатиб, пана жой мўлжаллади. Маъқул жой топилмагач, тўртинчи
бўлмага чиқди-да, Валя билан Жамшид кўрингунича шу ерда кутишга қарор қилди.
Улар мўлжалдан аввалроқ кўринишди. Сайёҳлар учинчи бўлмадан чиқишгач, режа бўйича Валя
Жамшидни бир баҳона билан ушлаб қолиши керак. Шунда Зелихон киради. Шунда Жамшид
ҳайрат тузоғига тушади. Тузоқдаги қушнинг аҳволи эса маълум.
Учинчи бўлмага киргунларига қадар Жамшид Валянинг етагидаги гўл йигит кўринишида эди.
Сайёҳлар чиқа бошлашгач, Валя маъданларнинг сифати ҳақида сўз очди. Жамшид эса унинг
сўзларига қулоқ бермай, атрофга аланглади.
— Гапимни эшитмаяпсанми? — деди Валя нозли оҳангда.
— Ҳа, — деди Жамшид.
— Нега?
— Бу гапларни кўп эшитганман. Сен менга бошқа нарсани гапир: академик шу ерда кутиши
керакмиди?
— Қайси академик?
— Билмайсанми? Ҳа, яхши, унда гапиравер, кутамиз, — Жамшид шундай деб бўлма оғзига
орқасини қилиб туриб олди. Шарпа сезилганда ҳам қарамади.
Зелихон бўлмага аста кирди. Валя уни кўрди, кўзлари билан ишора қилди. Аммо Зелихон бу
ишорани нимқоронғида сезмади. У Жамшидга яқин келиб, елкасидан ушлади:
— Жамшид!
Жамшид Зелихон ўйлаганидек сапчимади, кескин ўгирилмади. Ўгирилиб, ҳайратга ҳам
тушмади. Астагина ўгирилди-да, заҳарли жилмайиш билан Зелихонга тикилди.
— Академикнинг буйруғига биноан етиб келдим. Хизматларига тайёрман.
Зелихон «айтиб қўйдингми?» дегандай Валяга норози қиёфада боқди.
— Унга қараманг. Сизни кеча кўрганман. Сиз ўғирликда балки академикдирсиз, лекин бунақа
ишларда мишиқи болага ўхшаркансиз. Шунча одамни овора қилганингизни қаранг. Мен сиз
ўйлагандай нодон ёки лақма бўлсам, шунча йил Асадбекнинг қанотида юрармидим? Гап шу:
хонимчангизга ҳам, орқадаги икки югурдагингизга ҳам жавоб беринг. Гапингиз бўлса, яккамаякка гаплашамиз.
Зелихон «чиқ» дегандай Валяга қаради. Валя истамайгина чиқиб, тўртинчи бўлмадаги
сайёҳларга қўшилди.
— Шу ерда гаплашамизми ё ёруғ жаҳонга чиқамизми? — деб сўради Жамшид.
— Ёруғ жаҳон ҳам гап эканми, — деди Зелихон, — нақ жаннатнинг киндигида отамлашамиз.
Улар тушган машина тоғнинг айланма йўллари бўйлаб юқорилади. «Глория» деб номланган
қаҳвахона катта йўлдан четроқда, бегона кўзлардан панада бўлса-да, гавжум эди. Бу ер бошқа
жойларга қараганда тинч, тўпланганлар тасодифий хўрандалар эмас, балки доимий мижозлар
экани уларнинг бамайлихотир ўтирганларидан сезилар эди. Зелихон қамалмасидан илгари бу
ерда тўрт-беш марта бўлган, ҳатто Хонгирей билан ҳам бирга келган эди. Орадан кўп вақт
ўтган бўлишига қарамай, капалакнусха галстукли, орқага таралган сочлари оқарган қаҳвахона
оғаси уни таниб, иззат билан қаршилади-да, икки кишилик жойга бошлаб борди. Улардан ҳеч
ким нима ичасиз, нима ейсиз, деб сўраб ўтирмади.
Жамшид атрофга кўз югуртирди: пастда денгиз ястаниб ётарди. Сарв қоматли арчалар
шабадада аста чайқалади. Юқорида қорли чўққилар кўринади.
— Уч-тўрт чақирим нарида Сталиннинг дачаси бор, — деди Зелихон. — Хоҳласанг кўрсатишим
мумкин. Хоҳлайсанми?
— Мен бунақа нарсаларга қизиқмайман, — деди Жамшид.
Хизмат қилиб юрувчи йигит биллур идишларда пиво келтириб қўйди.
— Дам олгани келдингизми? — деб сўради Жамшид, пиводан хўплаб.
— Шунақа десак ҳам бўлади.
— Ёлғиз келибсиз?
— Ким билан келишим керак эди?
— Масалан... Ҳофиз билан?
— Унинг ўзига яраша ташвишлари бор.
— Яна қанақа ташвиш? Ўчини олди. Кўнгли жойига тушди. Ё тушмадими? Ҳа... энди мени
ўлдиргиси келаётгандир. Биламан, мени ёмон кўради. Аммо айтиб қўйинг унга, мен Шилимшиқ
эмасман, менга тиши ўтмайди.
— Сени ўлдирмайди, — Зелихон шундай деб заҳарли илжайди. — Битта одамни икки марта
ўлдириб бўлмайди.
— Бу нима деганингиз?
— Элчин сени ўлдириб бўлган. Бунинг учун қайнотасидан тепки ҳам еган.
— Тушунмадим?
— Овсармисан, десам, эсли-ҳушли болага ўхшайсан.
Бу гапдан Жамшиднинг ғаши келиб қошларини чимирди.
— Мени кўпчилик келажакдаги Асадбек, дер эди. Эшитмаганмисиз?
— Эшитмаганман. Аммо қулоғимга «Жамшид — Ўқилоннинг сояси» деган гаплар чалинган.
Хўш, ўзингни овсарликка солмаётган бўлсанг айт-чи, мени ресторанда кўрибсан, маржанинг
мақсадини англабсан, нимани кутдинг?
— Бир шумликни ўйлаганингизни сездим. Отарчи ҳам шу ердадир, деб ўйлабман.
— Шумликни мен эмас, акаларинг қилган. Сен ҳар ҳолда бу ерга ўйнагани келмагандирсан?
— Шунақа десак ҳам бўлади.
— Бу ер вақтинчалик қўниш жойи. Кейин қаёққа учасан?
— Қаёққа? Уйга-да.
— Уйга учолмайсан.
— Нега?
— Сени Ўқилон ўз ўғлидай яхши кўрармиди? Унга нима ёмонлик қилувдинг?
Жамшид Зелихоннинг ўткир нигоҳига дош беролмай, кўзларини олиб қочди.
— Гапларингга қараганда сен асосий ҳукмни билмайсан, шекилли?
Бу гапни эшитиб, Жамшид Зелихонга ялт этиб қаради:
— Асосий ҳукм?
— Акаларинг сенга «уч-тўрт кун Бек акамнинг кўзларидан нари юра тур», дейишганга ўхшайди,
а? Сени бу ёққа учириб, эртасига сени кўмишган. Тушунмадингми? Диққат билан эшит: Ўқилон
сени қайси бир гуноҳинг учун ўлимга ҳукм қилган. Сенга меҳрибон бир, ёки икки, ёки уч одам
сени бу ёққа жўнатиб, ўрнингга бошқа одамни худди Шилимшиққа ўхшатиб ўлдириб, ёқиб
юбориб, кейин кўмишган. Сенинг ўлигингни Чувриндининг уйидан чиқаришган.
— Ёлғон!
— Сенга ёлғон гапиришдан менга фойда борми? Нима учундир Ўқилон қотилликда Элчинни
айблади. Мен шунга ҳайронман. Сенинг ўлганингга мен ҳам ишонган эдим. Кеча кўриб,
кўзларимга ишонмадим. Сени панага тортганимнинг сабаби ҳам шу. Сени деб Элчиннинг яна
жабр тортишига йўл қўя олмайман.
Хизмат қилаётган йигит ёқимли ҳид таратаётган кабоб келтириб қўйди. Кабоб ҳиди
иштаҳаларини қитиқласа ҳам таомга қарамадилар. Жамшид бир оз сукут сақлаб ўтиргач,
ўрнидан турди.
— Ҳа, қаёққа? — деди Зелихон.
— Шу бугуноқ жўнайман.
— Шошилма. Аканг ҳали-бери ҳукмни ўзгартирмас. Сен аввал нима гуноҳ қилганингни аниқлаб
ол.
— Гуноҳим йўқ.
— Лекин айрим одамлар орасида миш-мишлар юрибди. Сени кўмиб келишган куни Асадбекнинг
қизи ўзини осган. Кейин боласи тушган... Балки у билан...
— Йўқ, — деди Жамшид кескин. — У менга сингил қатори эди. Бек акамнинг гумон
қилишларига ўрин йўқ эди.
— Унда нимага?..
— Бу ёғига ишингиз бўлмасин.
— Яхши, ишим бўлмайди. Лекин билиб қўй, шилта ўйинларингга Элчинни аралаштирмаларинг.
Элчин ёлғиз эмас. Мендан ташқари ҳам ҳимоя қиладиганлари бор. Булар олдида, — Зелихон
атрофдагиларга ишора қилди. — Ўқилон чувалчангдай бир гап.
— Катта кетманг, ака, — деди Жамшид эшик томон юриб. У келган машинасида қайтди.
Зелихон эса қаҳвахона хўжайинининг хонасига кириб, телефон гўшагини кўтариб буюртма
берди.
Ўн дақиқадан сўнг Элчиннинг телефони жиринглади. Зелихон Элчиннинг овозини эшитди-да,
саломлашмасдан туриб дона-дона қилиб деди:
— Элчин, бир гапни айтаман, довдирама. Гапларимни қайтарма. Хотиржам эшитиб, трубкани
ҳам жойига аста хотиржамлик билан қўй. Гап бундай: Жамшид тирик. У Сочида. Ҳозир бирга
пиво ичдик. У ўзининг ўлганини билмайди. Сен ҳушёр бўл. Қолган гапни кейин айтаман.
Эшикни Валя очди. Зелихон унинг кўзларидаги хавотир учқунини сезиб, ичкари кириши хавфли
эканини англади. Энди орқасига ўгириламан деганида биқинига ўткир тиғ тиралди. Зелихон уй
бурчагида икки йигитнинг бежо туришига аҳамият берган, уларни Хонгирейнинг йигитлари деб
ўйлаган эди.
У иложсиз бир аҳволда ичкарига қадам қўйди. Катта хонага кирди-ю, кўзларига ишонмади.
«Нима бало, ўликлар тирила бошлаганми?» деб ўйлади. Хона тўридаги юмшоқ ўриндиқда
талтайиб... Федя ўтирар эди. Жамшид масаласини аниқ билмас эди, ахир буни ўз қўли билан
ўлдирган эди-ку?!
— Ҳа, Зеля, кўзларингга ишонмаяпсанми? — деди Федя ўрнидан туриб. — Мен ўша, ўзинг
билган Бўриман. Нариги дунёда эдим. Қарасам, маишат зўр. Мен маишат қилиб юраверсаму
академик дўстгинам ёруғ дунёда хор бўлиб юрса, инсофданми, деб у ердагиларни аврадим.
Мени ёруғ дунё азобларига қайтаринглар, қоронғу дунё лаззатларидан академик дўстим ҳам
баҳраманд бўлсин, девдим, кўнишди, паразитлар. Тўғри, уларга ҳам озгина харажат қилишга
мажбур бўлдим. Сендай дўст учун мен ҳеч нимамни аямайман, биласан-ку?
— Сен... қандай тирик қолдинг? — деди Зелихон, ҳайратдан ҳануз ўзига келолмай.
— Худо хоҳламади ўлишимни, — деди Федя тиржайиб.
— Худо-ку, хоҳларди-я... Федя, бир сафар тирик қолганинг билан, хоинлигинг кечирилмайди,
биласан,а? Ментларга хизмат қилаётганинг учун теринг шилинади ҳали.
— Сен ўзингни ўйла. Сен академик эмассан, хомкалласан. Хонгирей ҳам аҳмоқ. Сени бунақа
жойдан қидиришмайди, овлоқлардан излашади, деб ўйлаганидан кейин аҳмоқ-да. Сен пўстак,
томиримга қорадоридан боплаб урдим, деб қувондингми? Сенинг келишинг маълум эди. Энди
сен шилта иш билан кетасан. Қайтмайдиган бўлиб кетасан.
— Сен тириксан-ку?
— Шерикларим ўлган.
— Булар... ментларми? — деди Зелихон орқадаги йигитларни кўрсатиб.
— Ишинг бўлмасин. Ўтир. Қоронғи тушгунча ўтирамиз. Кейин кетамиз.
— Қаёққа?
— Очиғини айтайми, Зеля, сен умрингни яшаб бўлдинг. Сени қамашмайди, суд ҳам
қилишмайди, ҳукм аниқ, ижро қилинса бас.
— Биз бир пайтлар дўст эдик, Федя?
— Бир пайтлар отанг онангга уйланган эди? Қани у? Дўстлигимиз ҳам шунақа. Сен мени
ўлдирмоқчи эдинг. Ўшанда дўстлигимизни эсламадинг-ку?
— Ўзинг-чи? Ўзинг ҳам мени ўлдирмоқчи бўлмадингми? Хуллас, ошнам, ҳисоб-китобимиз тўғри.
— Йўқ, Зеля, сенинг ҳисоб-китобинг ўтмайди бу ўйинда. Энди сен қойилмақом қилиб ўлишни
ўйла.
— Отасанми, чопасанми ё қиймалайсанми?
— Ўзингга маъқулини танла, менга барибир. Сени қишлоғингдагилар кўмиб бўлишган. Энди
биров сени қидирмайди.
— Унда мени... от. Бир ўқ билан тинчит.
— Яхши, отаман. Битта ўқ етса етди, бўлмаса сендан ўнта ўқни ҳам аямайман.
— Фақат... қишлоғим атрофида от. Чирисам ўша ерда чирий.
Федя бу гапни эшитиб, баралла кулиб юборди.
— Вей, аҳмоқ, қаерда чиришингнинг нима аҳамияти бор? Йўқ, мен сени узоққа судраб бора
олмайман. Сен жон дўстим, чиришдан қўрқма. Чиришга улгурмайсан. Сени қийнамасликнинг
чорасини кўриб қўйганман. Отамизу устингдан кислота қуямиз. Сенинг ўрнингга қишлоғингда
Зелихон деб кўмилган аҳмоқ чирийверсин.
— Билиб қўй, сени Хонгирей тинч қўймайди.
— Хонгирейни кўндирадиган одамлар бор. Сен бу ёғидан хавотир олма. Хонгирей ҳам одам, у
ҳам ҳисоб-китобли дунёда яшайди.
Зелихон орқадаги йигитларга қараб қўйиб жилмайди.
— Нимага тиржайяпсан? — деди Федя.
— Шунақанги осонгина ўлиб кетаманми, деб ўйламовдим. Федя, сен билан менга осон. Вақти
етса ўлиб кетаверамиз. Бу дунёда бир-икки кунлик ўйнашларимиздан бошқа ҳеч кимимиз йўқ.
Ўлсак, биров ачиниб юрмайди ҳам.
— Сенинг ҳеч киминг йўқдир. Менинг эса онам бор.
— Онангми?.. Ўлганингни эшитиб онанг қувониб кетса керак.
— Шунақа дегин?.. Хотиржам бўл, онам ҳали-бери қувонмайди. Мен ҳали кўп яшайман. Бу дунё
маишатларига ҳали тўйганим йўқ.
— Федя, сен менга номарднинг ишини қиляпсан. Ўлимим олдида сенга бир гап айтай, бу
йигитлар чиқиб туришсин. Қўрқма, қочиб кетмайман.
Федя бир оз ўйлангач, йигитларга «чиқинглар» деган маънода ишора қилди.
— Федя, — деди Зелихон, ёлғиз қолишгач. — Бир масалада келишиб олсак, ўзингга ёмон
бўлмайди. Қамалишимдан илгари банкни ўмарганимни биласан-а? Айбни бўйнимга қўйишди,
лекин пулни топа олишмади, буни ҳам биласан, а? Мен сенга ўхшаган киссавур эмасдим. Каттакатта топардим. Бу ҳам маълум сенга. Қишлоғимга нима учун келдим, буни биласанми? Йўқ,
билмайсан. Мен ўғирликни йиғиштириб, тинчгина еб-ичиб ётмоқчи эдим. Бу пул менинг етти
авлодимга етиб ортади. Менга насиб этмаганга ўхшайди. Мен шу пулни деб яшадим, энди
мендан кейин чириб увол бўлмасин. Ярмига келишсак, қаердалигини айтаман.
— Ярмини нима қилмоқчисан?
— Ярминими?.. Бир дўстим бор, ўшанга олиб бориб берасан.
— Алдаётган бўлсанг-чи?
— Сени алдашдан фойда борми, менга? Кечгача ўйла, билиб қўй, сен бунча пулни умрингда
кўрмагансан. Яна бир гап: кечгача бу ўтиришда сиқилиб ўлмайлик. Агар мендан чўчисанг,
оёқларимни боғлаб қўй. Аммо йўлга чиққунча бир маишат қилайлик. Агар таклифимга кўнсанг,
кечқурун йўлга чиқсак, эрталаб етиб оламиз. Агар инсоф қилсанг, маржанинг тўшагига кириб
чиқишга рухсат берарсан.
Федя йигитларни чақириб Зелихонни стулга ўтқазди-да, оёқларини боғлатиб қўйди. Валя стол
устига ароқ, колбаса, нон, пиёз, туз келтириб қўйиб, ётоғига кирди-да, эшикни занжирлаб
олди.
Федянинг ўзини эркин тутиши, Валянинг булардан қўрқмаётганидан Зелихон билдики, бу
ишларга Хонгирейнинг ижозати бор. «Хонгирейнинг нозик бир жойидан ушлашганга ўхшайди.
Бўлмаса у мени осонликча бермас эди, — деб ўйлади Зелихон. Кейин бирдан фикри чарақлаб
ёришди: — Э, ҳа, Хонгирей, азизим, менга яхшилик қиламан, деб ёмонликни раво кўрибсан-ку?
Қишлоғида ўлиб кетмасин, беш-ўн кун Сочида яйраб олсин, дединг-ми? Бунинг учун ўз
ўйнашингни қўшдингми, менга? Эҳ, Хонгирей, шу масалада чеченга ўхшамадинг. Қишлоғимда
ўлганим, одамга ўхшаб кўмилганим яхши эмасмиди?..»
Зелихоннинг муқобилида ўлим тўрлари ташланган қоронғи йўлакдан ўзга йўл йўқ. Истасаистамаса ҳадемай ўлимнинг ширин сувини ичмоғи жоиз. Ўлим уни бағрига олмоққа шай. Фақат
яна қанча соат ёки дақиқадан сўнг, қаерда олади — фақатгина шу масала ҳал этилса бас.
Зелихон Фарғонада эканида ўлим билан юзма-юз келмоқ даҳшатини ҳис этган. Тўғри, ўзи
айтганидай, ўлими ҳеч кимни ларзага солмайди. Агар Федянинг гапи рост бўлса, кислота билан
куйдирилса, бу дунёда жасади ҳам, номи ҳам қолмайди. Чеченнинг бир авлоди томири билан
узилиб, йўқ бўлади. Худо бу оилага биттадан ўғил бераётувди. Зелихонга буни ҳам раво
кўрмади. Энди бу уруғ қуриди ҳисоб... Зелихон буни аввал ҳам кўп ўйлаган, оила қуришни
режа қилган, аммо ўй ўйлигича, режа режалигича қолиб кетаверган. Агар шу келишида
қишлоғида тинч-омон яшаб қолса, оила қурармиди, Худо унга ҳам ўғил берармиди...
Зелихон маишат қилиш истагини билдирган бўлса-да, томоғидан ҳеч нарса ўтмади.
«Насибамни еб-ичиб бўлганман, шекилли?» деб ўйлади у. Шу аснода сўнгги луқмани юта
олмай жон бераётган бобоси кўз олдига келди.
Федя катта қадаҳни тўлдириб икки-уч кўтаришда бўшатди. У топшириқни қаерда, қачон, қай
ҳолда бажариш хусусида аниқ кўрсатмага эга бўлса-да, Зелихоннинг таклифи уни икки йўл
қаршисига келтириб қўйган эди. Ҳар қандай одамнинг фикрини ўғирлаш жозибасига эга бўлган
пул Федянинг нозик қитиқ патларини ўйнай бошлаган эди. Умри фақат пул ўмариш дарди
билан ўтаётган одам катта бойлик ҳақидаги хабарга эътиборсиз қараши мумкинми? Пул,
бойлик — гўзал бир санамки, унинг тўшагида ором олмагунча кўнгил тинчлик бермайди. Пул,
бойлик — ўргимчак тўри кабики, киши кўзи очиқ ҳолатда бу тўрни кўради, оқибатда бу тўр
азобга гирифтор қилажагини билади, билса-да, йўлдан қайтмайди, тўр ортидаги гўзал
санамдан ҳеч бўлмаса биттагина ўпич олиш илинжида тинчимайди.
Федя ҳозир тинчини йўқотди. «Алдаётган бўлса-чи?» деган саволга «алдаса ҳам ўлади,
алдамаса ҳам ўлади. Сочида отдим нима-ю, қишлоғида отдим нима?» деб ўзига тасалли берди.
Федя қистайверганидан кейин Зелихон ҳам ичди. Вужуди қизиб, ўлим васвасасидан узоқлаша
бошлагандай бўлди. Шунда рўпарасидаги зулумот йўлагида бир чироқ йилт этгандай бўлди.
«Паноҳ бор,— деди у ўзига ўзи.— Хонгирей сақлай олмаса, сақлайдиган одамлар топилади.
Одам топилмаганда ҳам, мен сўлаги оқиб юрган ношуд бола эмасман-ку!»
Федянинг марҳамати билан Зелихон Валянинг ётоғига кириб чиққач, йўлга отландилар. Туни
билан йўл юриб, тонготарда манзилга яқинлашдилар. Юқорига ўрлаган тоғ йўлида Зелихон
сергакланди. У орқа ўриндиқда, икки йигит ўртасида, Федя эса ҳайдовчининг ёнида ўтирарди.
Йигитлар ҳам, Федя ҳам мудрашарди. Зелихон ҳайдовчини ҳам уйқу элтаётганини сезди.
Машина тик жарлик ёқасидан ўтаётганида Зелихон таваккал қилди: қаддини кўтариб рулга
ёпишди-да, машинани жарлик сари бурди.
У тасодиф билан тирик қоларман, деб фикр қилган эди. Тасодиф юз бермади. Аммо Худонинг
унга раҳми келди — жасади кислота билан куйдирилмай, ота юрти тупроғига қўйилди. Фақат
насли насаби номаълум одам сифатида дафн этилди...

Онаси унга: «Умид билан яшагин, қизим, Худо хоҳласа ҳаммаси яхши бўлиб кетади», деб
қайта-қайта уқтирди. Зайнаб онасини ранжитмаслик учун «хўп» деб қўя қолади. «Нимага умид
қилай, нима яхши бўлиб кетади?» деб ўзига ўзи қайта-қайта савол беради. «Менинг умидларим
аллақачон жон берган, кўмилган. Ёки ҳаётда бир умид ўлгач, бошқаси туғилиши мумкинми?
Юрак шунақа бевафоми? Ўзи йиллаб ардоқлаб келган бир умидни бўғиб, бошқасига жой
бераверадими? Мен энди нимага умид қилай? Яна ҳомиладор бўлишни, туғишни... бола
ўстиришними? Ҳаёт шундангина иборатми? Туғиласан... туғасан... ўласан...»
Зайнаб ёлғиз қолган кезлари кўпинча шуларни ўйларди.
У тўлин ой ва осмон сингари топишмоқни истаган эди. Энди осмони тўлин ойсиз тунд бўлиб
қолган дамда нимага умид қилсин? Бу осмонга янги ой чиқишигами? Бу осмонга янги ой
ярашарми экан?
Зайнаб онасигагина ачинарди. Ўлмай қолганини ҳам онасининг бахтидан деб биларди. «Худо
онамни авайлаб, мени у учунгина сақлаб қолди», деб ўйларди. Кейинги ювошлиги, мўъминлиги
ҳам онаси туфайли эди. Онаси айтгани учун, оёғи тортмаса-да, Элчинга қўшилиб келди.
Орадан кунлар ўтар, Элчин гўё Зайнабнинг ўша гапини унутгандай, йўқ, худди эшитмагандай
эди. На бир ҳаракатида, на бир гапида ўша воқеага ишора қилди. Бу Элчин учун осон эмасди.
Ўша гап унинг юрагидан тош бўлиб жой олган, бу тошни эритиш эса мушкул эди. Зайнабнинг
нима сабабдан шундай деганини англаш учун кўп ўйларди. «Балки хиёнат қилгандир, лекин
буни айтишдан мақсади нима?» деган саволга жавоб топиш учун хаёлнинг минг бир кўчасига
кириб чиқарди.
Элчин ҳадеб уйда ўтирмаслик учун маданият уйига ишга кирди. Мусиқа тўгарагига номигагина
раҳбар эди, аслида тўйма-тўй юрувчи гуруҳи билан шуғулланарди. Шарт шу эдики, маданият
уйи бирон тадбир ўтказса, улар ҳаваскор ишчилар сифатида иштирок этиб беришарди. У
Зайнаб ўзига келиб олсин, деган фикрда бўш кунлари ҳам «ишга кетяпман», деб уйдан чиқиб
кетарди. Унинг навбатдаги янглишиши ҳам айнан шу эди.
Зайнаб учун ёлғизлик азоб саҳросида сарсари тентираш каби эди. Гарчи Элчин билан
бўлганида юраги эзилиб турса-да, унинг кўчага чиқишини истамай қолган, аммо «мен билан
уйда ўтиринг», дейишга тили бормас эди. Фақатгина Мардона келадиган кунигина Элчиннинг
чиқиб кетишини хоҳларди. Фақат Мардонагина унга лаззат олиб келарди. Мардона келишидан
бир кун аввал унинг вужуди зирқирай бошларди. Ҳамшира келиб, эмлагач, оғриқ таққа тўхтар,
юрагидан ғубор ҳам кўтариларди. Мардонадан қизиқ-қизиқ ҳангомаларни эшитиб, мириқиб
куларди.
Элчин Мардонани дастлаб кўрганидаёқ ёқтирмай қолган эди. Ўрни келса айтаман, деб юрган
кезлари уйга кийимини алмаштиргани кирди-ю, Зайнабнинг шодон кулгисини эшитди. Бу кулги
Элчин учун тансиқ эди. Шу боис ҳамширанинг келишига монелик қилиш фикридан қайтди. Бу
унинг яна бир навбатдаги янглишиши эди.
Мардона эндиги келишида эмлаб бўлганидан сўнг, Зайнабнинг баҳри-дили очилган дамда
сумкасидан видеокассета чиқарди.
— Бир танишимникига кирувдим, зўр кино деб берди. Бирга кўрмаймизми, қанақа бало экан? —
деди у. Зайнабга бу таклиф маъқул келди. Чунки уйидаги кассеталарни уч-тўрт мартадан кўриб
бўлган эди.
Бир неча дақиқадаёқ филмнинг «қанақа бало» экани маълум бўлди. Мардона тўхтатармикин,
деган маънода Зайнабга ўғринча қараб қўйди. Дори таъсиридан ақлига қулф урилган, лаззат
булоғида чўмилаётган жувон телевизорни ўчирмади. Мардона ҳар эҳтимолга қарши:
— Вой ўлайин, вой шарманда! — деб қўйди.
Зайнаб унга қараб бир кулимсиради-ю, яна томоша билан овора бўлди.
Номи «чет эл бадиий филми» бўлган бу томошада киши ақли билан ўйлаб топиш мушкул
бўлган беҳаёлик, шармандаликнинг беадад турлари мавжуд эди. Филм ўрталаганда Мардона
Зайнабга яқин сурилди. Аввал елкасига ўнг қўлини ташлаб ўзига тортди. Сўнг чап қўли билан
кўкрагини ушлади. Зайнаб бир силтанди-ю, кейин дугонасининг қилиғи ёқиб, қаршилик
билдирмади.
Бу ҳолва эди.
Бундан бешбаттари филмдан сўнг бўлди.
— Эрингиз тўйдами? — деб сўради Мардона.
— Ҳа,— деди Зайнаб энтикиб.
— Бир жойга бормаймизми?
— Қаёққа?
— Сўраманг. Эрингиз маишат қилганида сиз ҳам бир айшингизни сурсангиз, осмон узилиб ерга
тушмас.
— Йўқ, шу ерда ўтираверайлик.
— Мен сизга ёмонликни раво кўраманми? Хоҳламасангиз ўтираверинг, мен кетдим. Ўзим
бораман. Буни кўрганимдан кейин жойимда ёта олмайман.
Зайнаб ўйланиб қолди. Аммо бу ўй ақлга урилган қулф зулфини буза олмади. Итоаткорлик
билан ўрнидан туриб, кийимини ўзгартирди. У ҳозир чўпон етовидаги қўй ҳолига кирган эди.
Унинг кўнгли ниманидир тусарди, у нимагадир етишмоқни истарди. Ўша «нимадир» унинг
хаёлини ўғирлаган, фикрлаш йўлларини тамом тўсиб ташлаган эди. Ўша «нимадир» томирида
қонни гупиртириб оқаётган қорадори эканини, кўрган томошалари эса руҳини лойқалатиб
ташлаганини ҳозир идрок эта олмас эди.
Улар катта кўчага чиқишиб, йўловчи машинани тўхтатишди. Машинада Мардона унинг белидан
маҳкам қучиб борди. Мардона айтган кўчага бурилгач, ҳайдовчи «қаёққа юрай?» деб сўради.
— Ҳаммом олдида тўхтатинг,— деди Мардона амр оҳангида.
Машина тўхтаб, Зайнаб тушгач, Мардона ҳайдовчига:
— Ярим соатча пойлаб тура оласизми? — деди.
— Пулига чидасангиз, эрталабгача ҳам туравераман,— деди ҳайдовчи.
— Қойилман, ўғил бола! — деди Мардона.
— Закалат ташлаб кетинг,— деди ҳайдовчи.
Мардона сумкасидан пул олиб унга узатди:
— Сиздақа ўғил бола керак менга, кейин гаплашиб оламиз. — Мардона шундай деб бир кўзини
қисиб қўйди.
Улар ҳаммомнинг ҳовузли бўлмасига кирдилар. Мардона патта ҳам олмади. Бировдан «кирсак
бўладими, бўшми?» деб сўраб ҳам ўтирмади. Ўз уйида юргандай тўғри кириб борди. Зайнаб
«қанақа жой бу ўзи?» дегандай атрофга бир аланглади. Одамларнинг эътиборсиз турганини
кўриб, индамай дугонасига эргашди.
Ичкари кириб, эшик зулфини солгач, Мардона стол устида ёпиғлиқ оқ дастурхонни йиғди.
Зайнаб тайёрлаб қўйилган емак-ичмакни кўриб ажабланди. Мардона эса пивони шартта очиб
икки пиёлага қуйди-да, манзират қилиб ўтирмай, ичиб юборди. Сўнг:
— Бу ерда пиво яхши кетади,— деб лабини ялади.
Ечиниб, иссиқхонада ўтирдилар. Бу ерда ҳам Мардона уйдаги қилиғини қилди. Бу сафар унинг
ҳаракатлари аввалгидай хуш ёқаётган бўлмаса-да, Зайнаб қаршилик кўрсатмади. Сўнг ҳовуз
лабига боришди. Бу ерда ҳам Мардона унинг оқ баданини эҳтирос билан силаб, кутилмаганда
сувга итариб юборди. Кейин қийқириб кулганича ўзини ҳовузга отди. Икки дугона анча
вақтгача қийқириб, бир-бирларига сув сепиб ўйин қилдилар. Сувдан чиқишгач, Мардона
Зайнабнинг елкаларини силаб:
— Буни қара, кумушдек товланиб кетдинг. Бундай бадан катта отарчига хайф...— деди.
Иссиқхонадан сўнг салқинроқ сувга тушиб, руҳидаги лойқа тина бошлаган Зайнаб бу гапни
эшитиб, енгил сесканди.
«Кумушдек... товланиб кетдинг...»
Мардона бу гапни айтганда Кумушбибини назарда тутмаган бўлса-да, Зайнабнинг кўз олдида
ўзи севган, йиллар бўйи қалбининг тўрида ардоқлаб-асраган мўъмина аёл гавдаланди. Шу
аснода ақлини банди этиб турган қулф бузилиб, нималар қилганини идрок эта бошлади. Идрок
этгани сайин ўзидан ўзи нафратланаверди. Мардона ундаги ўзгаришни сезиб:
— Ҳм, ўртоқжон, нима бўлди? — деб сўради.
— Иссиқ ёқмади шекилли,— деди Зайнаб бир оз довдираган ҳолда.— Мен чиқиб тура қолай.
— Майли, мен яна бир шўнғиб чиқаман,— Мардона шундай деб яна пиводан симириб, ўзини
сувга отди.
Зайнаб тез-тез кийиниб, ташқарига чиқди. Нима қиларини билмай довдираб турганида машина
сигнали чалиниб, ҳайдовчининг:
— Мен бу ердаман,— деган овозини эшитди.
Зайнаб аввалига «сен кимсан?» дегандай унга ажабланиб қаради. Сўнг бу ерга шу машинада
келганини эслаб, тез-тез юриб бориб, ўтирди-да, «кетдик», деди.
— Опохонимиз-чи? — деди ҳайдовчи.
— Уни қайтиб келиб, олиб кетасиз.
— Пулига чидасалар бўлди. Қайтиб кел, десалар қайтиб келавераман. Қаёққа қараб ҳайдай?
Зайнаб уйига қайтса, Мардона изма-из етиб келишидан хавотирланиб, ота ҳовлисига бормоқни
ихтиёр этди.
Мардона эртасига қўнғироқ қилди.
— Ҳа, ўртоқжон, нима бўлди? — деди у ўпкаланиб.
Зайнаб унинг овозини эшитди-ю, юраги ҳаприқиб, юзлари қизариб кетди.
— Сал мазам қочди,— деди у совуқроқ гапиришга ҳаракат қилиб. У кечаги воқеадан сўнг
Мардонани кўришни истамай қолган эди. Мардона унинг муомаласидаги совуқликни сезса-да,
қувноқ оҳангда давом этди:
— Шундай зўр маишатдан қуруқ қолдингиз. Майиздек бўлиб борардик. Отаси ўпмаган
йигитларни кўрардингиз. Сиз учун бугун бошқатдан ташкил қиламиз.
— Йўқ, йўқ,— деди Зайнаб.— Керакмас. Мени бунақа ишларга... бошламанг. Умуман... энди
бизникига келманг.
— Кассетамни олгани борсам-чи?
— Кассета?.. Мен уни мажақлаб, ахлатга ташлаб юбордим.
— Шундай жонон нарсани-я! — Мардона кулди. Зайнаб гўшакни қулоғидан узди. Аммо жойига
қўймади.
— Ўртоқжон, эшитяпсизми? Майли, келма, десангиз бормайман. Лекин уч кундан кейин менсиз
туролмай қоласиз. Мени ўзингиз чақирасиз.
Бу гапни эшитиб Зайнаб ажабланди-да, гўшакни қулоғига олиб борди:
— Уч кундан кейин? Нимага?
— Уч кундан кейин дорини қўмсайсиз.
— Қанақа дорини?
— Ўшанда биласиз. Мен гиначи эмасман. Телефон қилсангиз, етиб бораман. Тортинмай
чақираверинг.
Бу гапдан кейин Мардонанинг нима демоқчи эканини англагандай бўлиб, Зайнаб қўрққанидан
титраб кетди. Билагидаги игна изларига қаради. «Йўқ, йўқ, бўлиши мумкин эмас», деб ўзига
ўзи тасалли берди. Лекин унинг бу тасаллиси ўлиб ўлаёлмай, тузалиб тузалаёлмаётган бемор
каби эди. У энди ана шу ўлим тўшагидаги тасалли билан куч йиғаётган навқирон гумонга асира
бўлди.
«Ҳали ҳаммомдан чиққач, яна бир шармандаликка бошлаб борар экан-да?! Мақсади нима
унинг? Наҳот мени шундай шармандалик кўчасидан қайтмас жувон деб ўйласа? Наҳот мени
бузуқ деб ўйласа?! Ўзи-чи? Ўзи шу қадар бузуқми? Мен шу бузуқ билан апоқ-чапоқ бўлдимми?
Ҳатто опа-сингил тутинишни фикрладимми? У менинг кимлигимни билади-ку? Наҳот бу
шаҳарда Асадбекдан чўчимайдиган бир бузуқ топилса?» Зайнаб шуларни ўйлаб, отасига
айтмоқни ҳам фикр қилди. Бироқ, отасининг қаҳридан қўрқди. Яна арқонни пича узун
ташламоқни, Мардона билан якка ўзи олишиб кўрмоқни лозим топди. «Шундай бир шилта
билан олишиб енга олмасам, мен Асадбекнинг қизи эмасман!» деб қўйди. Шундай деб катта
кетган бўлса-да, Мардона айтган уч куннинг ўтишини хавотир билан кутди. Тасалли билан
гумоннинг ҳаёт-мамот жанги шу уч кун бадалида ҳал бўлиши керак...
Учинчи кунга ўтар кечаси уйқусининг тайини бўлмади. Энди кўзи илинганида босинқираб
уйғониб кетаверди. Бир маҳал қаттиқроқ бақириб юбориб, Элчинни ҳам уйғотди. «Нима гап,
тинчликми?» деган саволга «босинқирабман», деб қисқа жавоб бера қолди. Элчин чарчаб
келгани сабабли хотинининг ҳолатига эътибор бермай яна уйқуга кетди.
Асад ойининг ўн беши. Кундузи қуёш тафтидан ҳориган осмонга тўлин ой ҳукм ўтказади.
Зайнаб босинқираб уйғонганида Ой дераза рўпарасига келиб, ҳобгоҳни нурга белай бошлаган
эди. Зайнаб чалқанча ётиб, Ойга тикилди. «Ой қачондир бир гуноҳ қилиб юзи шармандаликдан
доғ бўлган экан. Неча минг, балки миллион йилдан бери бу доғни кеткиза олмайди. Балки Ой
одамлардан уялгани учун ҳам фақат кечаси чиқар? Мен-чи? Бир қадам қолган экан-а... Мени
Кумушбибининг руҳи сақлаб қолдими? Шундайдир. Балки деразадан тушаётган нур Ойники
эмас, Кумушбиби руҳининг нуридир? Қани эди шундай бўлса. Қани эди, Кумушбибининг руҳи
ўзимни, уйимни садоқат, поклик нури билан ўраб, ҳимоя қилса. Қани эди. Отабек бегимнинг
руҳи эримнинг юрагига муҳаббат оташини берса... Отабек бир туғилиб қолган экан. Энди
Отабеклар йўқ. Кумушбибимнинг заҳарланиб ўлгани бир жиҳатдан дуруст бўлган экан. Агар
дунё айланиб ҳозир туғилсамиди... Ҳозир туғилса Кумушбиби бўла олмасди. Ўзи айтмоқчи,
Тупроқбиби бўларми эди... Худди менга ўхшаб... Мен Тупроқбиби эмасманми ахир?..» Шу каби
хаёллар оқимига берилган Зайнаб яна мудради. Сал ўтмай яна уйғонди. Шу тарзда
хавотирланиб кутгани учинчи кунга етди. Аммо хавотири ўринсиз чиқди. Вужудида ўзгариш
сезмади. Мардонани лаънатлади. Кўнглига севинч офтоби мўралади. Лекин бу севинч нури
қора булутлар чокидан аста қараб қўйган офтоб мисоли алдамчи эди.
Кун аср вақтидан ўтганида ҳовли қизиб, ўтириб бўлмайдиган даражага етди. Зайнаб ичкари
кириб салқин хонадаги ўриндиққа ёнбошлаб, телевизорни ёқди. Кексароқ бир бахши дўмбира
чертиб достон айтарди. Зайнаб бахшиларнинг овозини хириллатиб айтишларини ёқтирмас эди.
Шу туфайли телевизорни бошқа каналга олмоқчи бўлди. Бироқ, бахшининг тилидан учган байт
уни тўхтатди:
Хазон бўлган боғда гул сўлармикан,
Сўлган гулга булбул кеп қўнармикан...
«Ақлли гап экан,— деб ўйлади у.— «Сўлган гулга булбул кеп қўнармикан...» Худди мен
ҳақимда айтилганга ўхшайди.»
Бахши «Барчин» исмини тилга олгач, «Алпомиш» достони айтилаётганини фаҳмлаб, диққат
бериб тинглади.
«...Лочин қўнган тўшимга қарғани қўндирмайман...»
Барчин тилидан айтилган бу гап Зайнабни ларзага солди. Салқин уйда ҳаво етишмагандай
туюлиб, ташқарига чиқди. Юзига иссиқлик сели урилиб, янада лохас бўлиб, изига қайтди.
Бахши дўмбирани шитоб билан чертиб, достон айтарди.
«...Лочин қўнган тўшимга қарғани қўндирмайман...»
«Лочин ким? Эримми? Йў-ўқ... у лочин бўла олмайди. Бу тўшга лочин қўнмай ўтди. Қарға
қўнди...»
Зайнаб Жамшидни эслаб, юраги эзилди. Юрак тўлғоғини кутиб тургандай вужуди ҳам зириллай
бошлади. Зайнаб асабини тинчлантириш учун хапдори ичиб ётди. Вужуди бир оз ором
топгандай бўлди. Бахтига эри бугун тўйга кетмади. Бирга овқатланиб, сўнг гаплашиб
ўтиришди. Зайнаб сабоқдош толиба дугоналарини соғинганини, меҳмонга чорлаш нияти
борлигини айтди. Элчин бу фикрни маъқуллаб, «қўлбола ош биздан», деб кўнглини кўтарди.
Мардона айтган ҳолат ярим тунда тўсатдан бошланди. Зайнаб безгак тутгандай титрарди.
Кўнгли айниб ўқчирди. Элчин қайнонасини безовта қилгиси келмай, «тез ёрдам»га қўнғироқ
қилди. Табиб келиб, лозим текширувини ўтказгач, бир билакдаги игна изларига, бир Элчинга
қараб елка қисди. Элчин унинг нима демоқчи эканини англаб, бош чайқади-да:
— Яқинда касалхонадан чиқди. Ҳамшира келиб эмлаб турибди,— деди.
— Қанақа дори, кўришим мумкинми?
— Ҳамшира дорини ўзи олиб келади,— деди Зай-наб инграб.
— Эмлаганидан кейин енгил тортармидингиз?
— Ҳа.
— Нима экан у? — табиб ўйланиб, гарданини қашиди.— Агар истасангиз касалхонага олиб
кетай?
— Дўхтир, бу Асадбекнинг қизи,— деди Элчин, унинг қулоғига шивирлаб.
— Мен учун бунинг ҳеч бир аҳамияти йўқ. Мен касал кўргани келган одамман,— у шундай деб
қутисини кавлаштириб дориларни танлагач, Зайнабни эмлади-да, кетишга ҳозирланди.—
Тинчлантирадиган дори бердим. Ҳозир ухлайди.
Элчин уни кўчага қадар кузатиб чиқди.
— Мен сизни танидим,— деди табиб, хайрлашиш учун қўл узатиб.— Менга шунинг ўзи кифоя
эди. Асадбекни эслатиб, ўзингизни пастга урдингиз. Дард «бу Асадбекнинг қизими?» деб
суриштирмабди-ку, тўғрими? Нима учун шифо суриштириши керак экан? Паст кетманг, ҳофиз
оғайни, сира паст кетманг.
Элчин мулзам бўлиб қолаверди. Уйга қайтиб кирганида Зайнабнинг титроғи анча камайган,
нафас олиши ҳам мўътадиллашган эди. Элчин унинг устидаги чойшабни тортиб, тўғрилаган
бўлди-да, ўзи диванга ёнбошлади.
Зайнаб уйғонганида вужудини нимадир босиб тургандай ҳис этди. Тунги безгак хуружи
чекингани учун оғирликка парво қилмасликка тиришиб, ўрнидан турди-да, чой қўйди, нонушта
тайёрлади. Элчин хотинининг ҳаракатларига қараб «анча тузук», деб ўйласа-да, барибир
сўради:
— Ойингни чақирайми?
— Ўзим чақираман. Йўқ, уйга бориб келақоламан.
— Унда олиб бориб қўяман.
— Йўқ, кетаверинг, бирпасдан кейин бораман.
— Сени дорилар ҳам қийнаб қўйди чамамда. Баъзи дардларни баданнинг ўзи ҳам енгиб
ташлайди. Ҳадеб дори ичиб қийнаш керакмасдир.
— Тўғри айтасиз, Мардонага бошқа келманг, деганман.
— Дугона сифатида келавериши мумкин.
— Йўқ, йўқ, у менга қанақасига дугона бўлсин. Шунчаки... ҳамшира.
Зайнаб эзгин кайфиятда бўлгани сабабли Элчин гапини калта қила қолди. Ишга отлана туриб:
— Бугун раёнда контсертларимиз бор. Ойингникига борсанг, ётиб қолавер. Эрталаб ўзим хабар
оламан,— деди.
Зайнаб итоаткорлик билан «хўп» деди. Эри кетгач, уйни йиғиштириб, онасиникига
отланаётганида яна безгак титроғи хуруж қилди. Бу сафар оёқ-қўли акашак бўлиб қолди. Бу
ҳолатидан ўзи ҳам қўрқиб кетди. «Энди ўламан шекилли?» деб ўйлади. Бу ўй уни ҳоли
қолдирмай туриб, хаёлига Мардона келди. Азоб исканжасидаги Зайнабга Мардона нажот
фариштаси каби кўринди. Унинг кўз олдида шилта қилиқлар қилаётган жувон эмас, жилмайиб
турган бокира қиз сифатида кўринди. У безгак титроғига ортиқ дош беролмай, телефон
рақамини терди. Мардонанинг овозини эшитиб, азроил жонини қайтиб бергандай суюнди.
— Тез келинг, келмасангиз ўламан,— деди титроқ овозда.
— Сабр қилинг, жоним, ҳозироқ етиб бораман,— деди Мардона.
Чиндан ҳам у тез етиб келди. У кирганида Зайнаб уй бурчагида ғужанак бўлиб олган, бир
нимадан қўрққандай титрарди. Мардона уни қўлидан ушлаб турғазиб, сўнг диванга ётқизди.
Зайнаб унга мўлтиллаб қаради.
— Ёнимда дори йўқ,— деди Мардона совуқ оҳангда.
— Нимага? — деди Зайнаб.
— Дори берадиган одам «ўзини олиб кел», деди.
Зайнаб аввалига бу гапнинг мазмунини англамади. Тушунгач, кўзларини катта-катта очиб:
— Менга бераётганингиз қорадоримиди? — деб сўради.
— Нима деб ўйловдингиз? — деди Мардона кулиб.— Эмлагандан кейин мазза қилардингиз-ку?
— Шундай деб Зайнабнинг кўкрагига қўл юборди.
Зайнаб ўзида қандайдир куч топиб, бу қўлни уриб юборди-да, ўрнидан турди:
— Ҳайвон! Фоҳиша! Йўқол! — деб бақирди.
Мардона заҳарли жилмайди.
— Бетаҳорат бенамозни бўйнига қўйган экан. Мен ўз хоҳишим билан келмадим. Сиз
чақирдингиз, ҳайдасангиз кетаман. Аммо кейин ялинсангиз ҳам қайтмайман. Ўйлаб кўринг,
кўчада машина кутяпти. Бир неча лаҳзада етамиз. Оғриқлардан қутуласиз. Роҳатланасиз. Роҳат
ўрнига азобни яхши кўрсангиз, нима дердим, мен кетдим...
Зайнаб Мардона дарвозага етгунига қадар чидади. Сўнг оғриққа ортиқ бардош бера олмай
бақирди:
— Тўхтанг!
Мардона дарвоза остонасида тўхтади. Зайнаб эса бузуқлик остонасида ўзини тўхтата олмади.
Унинг остона ҳатлаши Асадбекнинг Красноярда касалхонага ётган кунига тўғри келди.

Машина ўрнидан жилганида биқинига икки мушт тушгач, Анвар ўзини у ёқ-бу ёққа уришнинг
фойдаси йўқлигини, ҳақиқат талаб қилса яна мушт емоғи мумкинлигини фаҳмлаб, тинчиди.
Унинг ғазабдан ёнаётганини тез-тез нафас олишигина ошкор этиб турарди.
Машинадан тушиб ўзини нотаниш жиннихонада кўрди-ю, ҳайратланди. Қабристон яқинида
жиннихона машинаси кутиб турганидан у ажабланмаган эди. Ғазаб оташида ёнаётган бўлса-да,
бу ишни Холидий усталик билан уюштирганини тушунган эди. «Яна эски тос, эски ҳаммом»,
деган фикрда ўзини аввалги жиннихонада кўрарман, девди. Бошқа жиннихона унинг учун
кутилмаган зарба бўлди.
— Нимага мени бу жиннихонага олиб келдинглар?— деб сўради у, етаклаб келаётган йигитдан.
— Сенга атаб қурилаётгани ҳали битмабди,— деди йигит дўнғиллаб.
— Мен тўғриликча сўраяпман.
— Мен қийшайтириброқ айтяпман.
— Одам эмас экансан.
— Ҳалиги мушт камлик қилдими?
Анвар унинг башарасига бир қараб олиб «Турқи совуқ одамдан илиқ гап чиқармиди», деб
қўйди.
Тиббий текширув наридан-бери ўтказилди-да, икки ошёнли иморатнинг биринчи қаватидаги
тўрт киши ётишига мўлжалланган хонага бошлаб келишди. Дераза ёнидаги каравотдан тик
туриб олиб ўнг қўлини олға чўзган бемор Анвар кириб келиши билан унга қараб хитоб қилди:
— Яшасин, совет жиннилари, ура! — Шундай дегач, у қувониб чапак чалди-да, индамай турган
Анварга ўшқирди: — Сен нима учун олқишламаяпсан? Сен совет жинниларига қаршимисан? Ҳа,
ҳа, сен жинни душманисан! — У шундай деб бармоғини бигиз қилганича каравотидан
тушаётган эди, Анварни кузатиб келган йигит унга қараб бақирди:
— Жойингга қайт, қимирлама! Бу ҳам ўзингдан, душман эмас. Ғиринг десанг, ейсан!
Хитобчи барвасти муштни кўргач, нафаси қайтди. У, гарчи эси оғиб қолган бўлса-да, муштнинг
қадрини билар эди.
Хонадаги яна икки бемор индамаслар тоифасидан экан. Кузатувчи чиқиб кетгач, хитобчи яна
Анварга қаради:
— Мен билан коммунизмга бормайсанми?
«Битта арбоб, иккита индамас жинни ҳамкорлигида яна қаёққа бориш мумкин?» деб ўйлади
Анвар. Саволга жавоб бергудай бўлса бу «арбоб»дан қутула олмаслигини билиб, ўзини
индамаслар сафига қўшишни маъқул кўрди. «Арбоб» бир-икки саволига жавоб ололмагач, ўзи
билан ўзи овора бўлиб қолди.
Кечки овқатдан сўнг дори-дармонларни қабул қилишгач, ҳамхоналари одобли болалар каби
ётиб, уйқуга кетишди. Анвар ҳам ётди, аммо остига тиконли тўшак солингандай ором топмади.
Аввал қаддини кўтариб ўтирди. Сўнг туриб, даҳлизга чиқди. Навбатчи ҳамшира ўрнида
барваста, ёноғида тукли холи бор аёл катта дафтарга нимадир ёзиб ўтирарди.
— Нимага чиқдинг, кириб ёт,— деди у қўполлик билан.
— Уйқум келмаяпти, бугун олиб келишди мени. Келажаги порлоқ жиннилардан бўлсам керак.
Қўрқманг, қочиб кетмайман.
— Қочиб гўрга борармидинг, бор кириб ёт, бошимни оғритма.
Аввалги жиннихонада ҳам навбатчи ҳамшира уни кириб ётишга ундаган эди. Аммо бу тарзда
эмас, ялиниш оҳангида илтимос қилиб эди. Шунда Анвар унга бир шеър айтган, у «яхши шеър
экан», деб бир оз суҳбатлашган эди. Анвар гарчи бу хотиндан яхши гап чиқишига гумонда
бўлса-да, ўша шеърни ўқигиси келди:
Баҳорда гуркираб авж олган чечак,
Сўлар хоҳ истама, хоҳи сен иста.
Унга ёр на ўтмиш, на-да келажак,
Тупроққа жо бўлиб кетар оҳиста.
Шунинг-чун сўнгги бор куйлайди қумри
Билмам не марсия, билмам не вола.
Ҳей, менинг умримдир чақмоқнинг умри
Бир чақнаб маҳв бўлсам чекмагин нола!
Навбатчи ёзишдан тўхтаб, унга ғалати қаради:
— Нима бало, шоирмисан? — деб сўради, шеър ўқиб бўлингач.
— Йўқ, жинниман,— деди Анвар истеҳзо билан.
— Жиннилигинг билиниб турибди, кириб ёт дедим сенга.
Анвар «хўп бўлади» деди-да, орқаси билан юра туриб яна бир тўртлик ўқиди:
— Ёмғирдан сўнг очилди боғлар,
Энди еллар гирдикапалак.
Астагина титрар япроқлар,
Хайр дема, беозор малак...
Навбатчи аёл сўнгги сатрни нотўғри англаб, қўлидаги қаламни тақ этиб стол устига қўйди-да,
ўрнидан турди:
— Қани, кир ичкарига, деяпман! Ҳали мен сенга малай бўлдимми, ҳув турқинг қурсин!
Анвар бу ер шеър ўқийдиган, ҳазиллашадиган жой эмаслигини англаб, шошиб ичкарига кирди.
Навбатчи ҳамшира эшикни очиб, то у жойига ётгунича қараб турди.
Анварга алам қилди. Аслида у юракни сиқаётган исканжа азобидан бир дамгина бўлса ҳам
қутуларман, деган ниятда даҳлизга чиққан эди. Аввалги жиннихонада айнан шундай бўларди.
«Бу ер нима ўзи — жиннихонами ё қамоқхонами?» деб ўйлади у.
Аламдан ҳоли бўлмоқ учун хаёлини чалғитишга уринди. Қўлини болиш қилиб, чалқанча
ётганича ўй ўйлади: «Уйимга хабар бергани ким борган экан? Ҳар ҳолда «енг кичик илмий
ходим»ни югуртиришади. У бечорагина бўйнини қисиб туриб минғирлайди. Нима дейди? «Ишда
бирдан касаллари тутиб қолди», дермикин ё... ҳа, «устозларининг ўлимидан қаттиқ
қайғурдилар» дер. Шундай дегани дуруст, шуниси сал обрўлироқ. «Бир оз дам олсин,
даволансин, деб касалхонага («жиннихонага» демайди) жойлаштиришди» дейди. Дейди-ю,
зипиллаб изига қайтади...»
— Ҳа, айнан шундай бўлди.
Анвар таниш овозни эшитиб, сергакланди.
— Ким бу? — деди пичирлаб.
— Танимадингми? Асқар акангман.
— Сиз?..
— Мен сени кўргани келдим. Мени ҳам шу ерда сен каби «даволашган».
— Навбатчи хотинни танийсизми?
— Танимай-чи? Агар уни мол десанг, дунёдаги барча моллар ҳақоратга чидай олмай «мени
келиб-келиб шунга ўхшатдингми», деб ўзини осади.
— Сизнинг шеърингиздан ўқиган эдим, тушунмади.
— Шеърни хор қилма, ука.
— Одамлар нима учун бундай туйғусиз бўлиб кетишяпти?
— Буни англашинг учун ёнимга келишинг керак. Мен билан сенинг оламинг бошқа.
Ҳақсизликни кўрсам қалбим бозиллар,
Во дариғ, мум тишлаб турар фозиллар.
Эсингдами бу сатрлар? Фозиллар нечун мум тишлайдилар, англаб етмадингми? Сен ақлли
йигитсан. Дўстлар учун минг бир фазилатинг ҳам кам, душман учун бир фазилатинг ҳам кўп
эканини биласан. Одам бу дунёга яланғоч келади. Кетишида ўзи билан ҳеч нима олмайди.
Ололмайди. Унга икки қулоч сурп, икки қулоч ер кифоя. Ҳеч нарсасиз келиб, ҳеч нарсасиз
кетишини билса ҳам бир чимдимгина умрида бойлик талашади, амал талашади, обрў
талашади. Сен Худога шукр қил. Биз бундай бачкана нарсалардан устун турдик.
— Мен бир кўҳна китобда ўқиганман: кимики ўз нафсини хор тутса, Худо унинг қадрини
ошираркан. Кимки ўз нафсини иззат қилса, Худо бандалари олдида уни хор қиларкан.
— Айни ҳақиқат бу. Эшит:
Кўкдаги қуш пастдан луқма излайди,
Пастда сайёд ов қилмоқни истайди.
Ғалати бу манзара.
Самодаги тузоқ нима ҳам билмагай,
У ҳеч кимга итоат ҳам қилмагай
Бир қара-я, бир қара.
Англадингми? Энди йўлга отлан. Сен билан менинг жойим самоларда.
— Самоларда? Ерда-чи? Бунда ким курашади? Ким адолат учун бошини тикади? Сиз айтган
эдингизки «Нафси ёмон катта балиқ оғзин очиб, ютди кичик балиқларни дарёда ҳей...»
Шундай бўлиб қолаверадими? Айтинг?
Нечундир жавоб бўлмади. Анвар ажабланганича қаддини кўтариб атрофга аланглади. Асқар
Қосимнинг овози ўрнига ҳамхоналарининг хурраги эшитилиб, энтикди. «Мен чиндан шоир
билан суҳбатлашдимми ё алаҳсираб ўзим билан ўзим гаплашдимми? Асқар ака нимага даъват
этди? Ё нурдан элчи бўлиб келдими?»
— Сен ўзинг билан ўзинг гаплашдинг. Биз элчи юбормаймиз.
Анвар таниш овозни эшитиб, шошилганича деразага қаради: деразадан нур пояндоз каби
тушиб турарди.
— Нима учун мени йўлдан қайтардингиз? Асадбеклар билан кетганимда бу кўргилик йўқ эди.
— Бу бизнинг истагимиз эмас, тақдиринг шундай. Тақдирдан ҳеч ёққа қочиб қутула олмайсан.
Сен энди бу дунёда яшай олмаслигингга амин бўлдингми? Сенга сўнгги имконият берамиз.
Истасанг, устозинг Ҳикмат Ўролов билан учраштирамиз.
— Истайман.
— Нурга оёқ қўй.
Кўз очиб юмгунича Анвар ўзини сафолик боқчалари бор гўзал манзарали бир ерда кўрди.
Ҳикмат Ўролов фаввора ёнида ўтирарди. У қўлидаги китобни қўйиб, ўрнидан турди:
— Ў, азизим, сизни кўрганимдан бағоят хурсандман. Қаранг, илоҳий осойишталикка ҳам
етишдим.
— Сизни охир-оқибат еди, у мараз! — деди Анвар.
— Ундай деманг, азизим. Мен хурсандман. Худо жонимни дўстларим қўли билан эмас,
ғанимларим қўли билан олганидан ҳам қувонаман. Душманинг қўлидан қазо топмоқ ҳам бир
бахт, азизим.
— Бу гапингизда жон бор. Муҳими — сиз жаллодингиз умридан кўпроқ умр кўрасиз.
— Янглишманг. Ҳали улар кўп яшайдилар. Улар омадли одамлар. Эшитмаганмисиз, омадли
одамларнинг хўрози ҳам тухум қиларкан. Биласизми, араблар қаҳва ичишаётганда нима
дейдилар? Улар дер эканларки, биринчи қултум аччиқ — ҳаёт каби, иккинчиси— лаззатли —
муҳаббат каби, учинчиси — сирли — ўлим каби. Биз уччала қултумни ичиб бўлдик. Сирнинг
тагига ҳам етдик. Энди навбат сизники.
— Сиз ҳам мени чорлайсизми?
— Бошқа йўл йўқ-ку?
— Ҳар бир одам туғилганидаёқ ўлимга маҳкумдир. У умри бўйи ҳукмнинг ижросини кутиб
яшайди. Ҳар куни бир ўлиб, бир тирилади. Ҳукм қай ҳолда, қачон ижро этилади — Худо
билади.
— Ҳукм ижросини тезлатмоқ мумкин.
— Шошилманг. Мен ҳали бир масалани ҳал қилиб олишим керак.
— Қандай масала? Балки бирга ечармиз?
— Масала шуки, одам боласи ҳар бир нарсани олдиндан билишни истайди. Кўп нарсаларга
олдиндан тайёргарлик кўради. Аммо ўлим онларини кам ўйлайди, кам тайёрланади. Хўш,
сўнгги нафас қандай бўлади? Наҳот одам бу билан қизиқмаса? Биринчи нафас, кўз очиб дунёни
кўриш ўз ихтиёрида эмас. Аммо сўнгги нафасига тайёрланиши мумкин-ку? Покиза ҳолда
кетадими бу дунёдан ё ҳаром ҳолидами — ўзига боғлиқ-ку?
— Сиз, азизим, масаланинг бу томонидан хотиржам бўлинг. Сизнинг сафарингиз хайрли, бу
оламга покиза ҳолда кириб келасиз. Қўйинг, у ғовак қамишларни, балчиққа беланиб
яшайверишсин. Сиз бағримизга келинг.
Ҳикмат Ўролов шундай деб кўздан йўқолди. Анвар нур оқиб кираётган дераза рўпарасида ёлғиз
қолди. Йўқ, у ёлғиз эмасди. У бу дунёни тарк этган яхшиларнинг руҳи билан бирга эди. Бундай
ҳолат уч кун такрорланди. Учинчи куни овқат ҳам емади. Чанқаганини ҳам сезмади. Беҳаловат
тунда яна таниш овозни эшитди. Яна деразадан нур оқиб кирди.
— Ўрнингдан тур, чойшабни ол. Узунасига йиртиб, арқон қилиб эш. Ҳожатхонага чиқ.
Деразадаги темир панжарага арқоннинг бир учини боғла. Бир учини сиртмоқ қил. Уч-тўрт
дақиқа кифоя. Биз сени бутунлай олиб кетамиз. Истасанг хат ёзиб қолдир. Холидийни айбла. У
тинчини йўқотсин...
Овоз тинди. Аммо Анварнинг руҳига эгалик қилаётган шайтоний ҳис уни ўрнидан туришга,
чойшабни олиб йиртишга ундайверди. Ниҳоят, у ўрнидан турди-да, чойшабни олиб йиртди.
Арқон қилиб эшди. Сўнг эшик томон юрди. Остонага етганида изига қайтди. Қоғоз-қалам олиб
ёзди. Ғира-ширада ёзаётган хатлари беўхшов чиқаётганлигига эътибор бер- мади.
Тасодифни қарангки, унинг ёзганини ўша — ёноғида тукли холи бор навбатчи ҳамшира
биринчи бўлиб ўқиди:
Бошгинамга ағанаган, катта тоғлар, алвидо!
Мен кетарман ҳасратланиб, руҳи соғлар алвидо!
Бу дунёнинг шўришига навниҳоллар тебранинг,
Эслироқ боғбони йўқ, қолди боғлар алвидо!
 Асқар Қосим.
Ҳамшира буни ўқиб, тушунмай елка қисди-да «қизиқ, ғирт жинни экан-ку», деб қўйди.

Чувринди, Асадбек тайинламаса ҳам эрталаб, кечқурун Манзура, Кесакполвон, кечқурун эса ўз
уйидагилар билан телефонда гаплашиб турар эди. Красноярга келишганининг саккизинчи туни
кутилмаганда Чувринди билан Жалил қўнган уйнинг телефони жиринглади. Меҳмонларнинг
хизматини қилиб юрган йигит Чувриндини уйғотиб, бир аёл шошилинч сўраётганини айтди.
Чувринди Манзуранинг овозида хавотирни сезиб, сергакланди.
— Масковдан доктор Худоёр деган бир киши телефон қилди. Олмондан келдим, дейди.
Ўғилларингизга тааллуқли гапим бор, дейди. Бу гапини фақат акангизга айтармиш. Юрагим
ёрилиб кетай деяпти.
Манзура сўнгги сўзларини йиғламсираб айтди.
— Хавотирланманг. Болалар бирор зарур гап айттириб юборишгандир. Ўғил боланинг фақат
отасига айтадиган гапи ҳам бўлади, биласиз-ку. Бу ёққа келишдан аввал гаплашдик-ку. Бир
ойда борармиз дейишувди, шу сафар машмашасидур-да.
— Ким билсин, юрагим ўйнаб кетяпти. Акангизга нима деймиз?
— Ўша одам телефонини бермадими?
— Вой, берди, ёзиб оласизми? — Манзура айтди, Чувринди ёзиб олди. Кейин «ҳозирнинг ўзида
гаплашамиз» деб тинчитган бўлди. Чиндан ҳам ўша заҳоти Москвадаги рақамни терди. Доктор
Худоёр дегани хонасида йўқ эди, жавоб бўлмади. Чувринди яна икки қайта қўнғироқ қилгач,
Манзурани тинчлантириш мақсадида унинг рақамини терди. Манзура телефон ёнидан
жилмаган эди, бир жиринглашдаёқ гўшакни кўтарди. Чувринди: «Доктор Худоёр билан
гаплашдик. Болалар соғ, тижорат мақсадида бир гап айттириб юборишган экан. Шу ой ичи
келишга тайёрланишаётганмиш», деб Манзурани тинчитди. Аммо ўзи хавотирли саволлар
тўрига ўралди. Яна Москва рақамини терди. Жавоб бўлмагач, Кесакполвонга қўнғироқ қилиб,
огоҳлантирди.
Чувринди олтинчи уринишда Москва билан боғлана олди. Гўшакдан салобатли овозни эшитгач,
беихтиёр равишда салом берди.
— Ваалайкум салом, марҳабо афандим,— деган жавобни эшитгач, ўзини танитиб, бу зотнинг
тасодифий қўнғироғидан бир оз хавотирга тушганларини ҳам маълум қилди.
— Узримни қабул этинг, афандим,— деди доктор Худоёр.— Айтилажак омонат гапим Асадбек
жанобларининг ўзларигагина аталгани сабабли ул жанобнинг аҳли аёлларига айтмоқни лозим
топмадим. Аммо билингизким, хавотир олмоғингизга асло асос йўқтур. Айтажак гапимнинг
маъноси хайрли кечажакдир. Асадбек жаноблари лутф қилиб бурая келсалар эди, чўх гўзал
бўлурми эди, афандим. Менинг-да сафарим уч кундан сўнг халос бўлажак.
— Ўзбекистонга келмайсизми?
— Оҳ, Ўзбекистон қалбимдадир, аммо бормоғимга ижозат йўқтур. Афсуслар чекурман.
Чувринди бу гапдан сўнг эзмаланиб ўтирмади. Бугун ёки эртага етиб боражакларини маълум
қилиши билан у томонда гўшак жойига илинди. Чувринди доктор Худоёрнинг кимлигини
билмаса-да, унинг Оврупо одатлари руҳида тарбия топган ўзбеклардан эканини фаҳмлади.
Чувринди яна Кесакполвонга қўнғироқ қилиб, Олмониядан келган ватандошнинг юртга келиши
учун ижозат олиш мумкинми ё йўқми эканини аниқлашни топширди. Кесакполвон буни
Асадбекнинг топшириғи сифатида қабул қилиб, ишга ҳозироқ киришажагини айтди. Тун
ярмидан оққан бўлишига қарамай, Чувринди Козловга ҳам қўнғироқ қилди. Буларнинг оламида
тунми, кунми, одам хастами ё соғми— фарқи йўқ, зарур гап чиқдими, телефон қилинади ё
излаб топилади. «Сен мени тунда уйқумни буздинг» ёки «хасталигимда безовта қилдинг» деган
гаплар бўлмайди. Чувриндининг мезбонга бемалол қўнғироқ қилиши шу ёзилмаган қоида
асосида эди.
Козлов овоз бериб, бир эснаб олгач: «Эшитяпман, гапираверинг», деди. Чувринди доктор
Худоёрни Ўзбекистонга келиши учун рухсат олиш масаласини ҳал этиш мумкинми, деганда «нў
проблем», деб гапини калта қилди.
Тонгга яқин аввал Кесакполвон, сўнг Козлов қўнғироқ қилишиб бу масалани ечиш асло мумкин
эмаслигини айтишди.
— Москвада турганининг ўзи катта гап экан,— деди Козлов.— Бунақа сиёсатга
аралашмаганинглар маъқул. Уларнинг ҳисоб-китобларига бизнинг тишимиз ўтмайди.
— Унда бугуноқ Москвага учишимиз керак.
— Яхши, уч кишига буюриб қўяман.
— Москвага Бек акам билан учамиз. Жалил акани уйига юборамиз.
— Нў проблем. Маҳмуд, билиб қўй, кеча врач билан гаплашдим. Асаднинг касали жиддий.
Яхши даволанмаса узоққа бормаслиги мумкин, деган тахминлари бор. Москвада олиб қолиб,
ўша ерда даволаш керак. Мен у ердаги одамларимга тайинлаб қўяман.
Иш жадаллашиб кетди. Уч соат деганда Чувринди билан Асадбек тушган тайёра Москвага
қараб учди. Жалилни эса Козловнинг йигитлари пешиндан сўнг кузатадиган бўлишди. Жалил
тунги қўнғироқлардан бехабар, дўстининг «тузалиб қолганидан» мамнун бўлиб, «буларнинг
Масковда битадиган иши бордир, хира пашшадай юраманми орқаларидан» деб уйга ёлғиз
қайтишга кўнди.
Асадбек ўзини бир дон чўқиб, бир атрофга хавотир билан аланглаб қўядиган мусичага қиёс
қиларди. Ўғилларим ўзимга ўхшаб умр бўйи қил кўприк устида яшашмасин, деб
болаликларидан ўқишларига жиддий эътибор берди. Юқори синфга чиқишгач, қўшимча
муаллимлар ёллади. Ўғилларини сира ҳам ўзининг ишлари, ташвишларига яқинлаштирмади.
Олдинма-кейин мактабни битирган ўғилларининг Москвада ўқишларини истади. Сўнг,
Германияга бориб ўқиш имкони туғилгач, ҳеч иккиланмай жўнатди. Манзуранинг
хавотирларига ҳам, инжиқликларига ҳам парво қилмади.
Болаларини икки йилдан бери кўрмаган эди. Бу ёзда таътилга келишларини кутаётганди.
Доктор Худоёрнинг кутилмаган ташрифи, гарчи у хайрли гапни ваъда қилган бўлса-да,
Асадбекнинг тинчини олган эди. Хасталик сабабми ё икки йиллик соғинчми, унинг ҳаловати
бузилганди.
Эрталаб Чувриндидан воқеани эшитгач, доктор Худоёрга ўзи қўнғироқ қилмоқчи бўлди. Ҳатто
телефон гўшагини кўтариб, дастлабки рақамларни терди ҳам. Кейин «бу телефонда
гаплашадиган гап эмас» ёки «Мен Олмониядан келиб, сенга гап айтаман десаму сен телефонда
олифтагарчилик қиласанми?» деб қолса яхши бўлмас, деган фикрга келиб, шаштидан қайтди.
Ҳозир гўё осмон ҳам, ундаги тайёра ҳам қимир этмай турган каби туюлиб, юраги сиқилди-ю,
қўнғироқ қилмаганига афсусланди. Кейин: «ҳар ҳолда яхши гап айтаркан-ку, ёмон хабар бўлса
бир учини чиқарарди...» деб ўзига ўзи тасалли берди. Тайёра бекаси нонушта билан сийлагач,
мудроқ босиб, суянчиқни пастлатди.
Тайёра Асадбекнинг жисмини Красноярдан тобора узоқлаштираётган бўлса-да, хаёли уни изига
қайтарарди. Аввалига уни қабристон бўсағасида ўша қария қаршилади. Қаршилади-ю, бош
чайқади. «Мен сенинг кимлигингни биламан. Шунинг учун сўрамадим. Сен эса: «Нима учун
сўрамади-я?» деб ўйлаб ҳам кўрмадинг» деди. Асадбек «Мен тижорат билан кун кўраман»,
деди. Қария бош чайқади. «Тижорат — дарахтнинг барглари. Дарахтнинг танаси бор, озиқ
оладиган илдизлари бор. Сендан қўрқаман. Сендайлар мана шу қамоқда бизларга кун бермас
эди». Қария шундай деб тескари қарадию кўздан ғойиб бўлди. Сўнг... ўт босган қабрлар
орасида отаси кўринди. Бир қўлида чана, бир қўли билан имлаб чақиради:
— Келақол тойчоқ, чанада учираман,— дейди.
— Ҳозир ёз фасли, чанада училмайди,— дейди Асадбек.
— Келавер тойчоқ, учираман. Эсингдами, охирги кўришганимизда сенга чана олиб келган эдим.
Аммо учиролмадим. Шу менинг армоним. Кел, армоним ушалсин.
— Қишда келаман, учирасиз.
— Кел, албатта келасан, учираман. Самандар ҳам шу ерда, онанг ҳам шу ерда. Ҳаммамиз бир
бўлиб учамиз... Кел тойчоқ, келақолгин...
Кўкатлар ямлаб ютгандай отаси йўқ бўлди.
— Ота!..
Асадбекнинг нафаси қайтди.
— Бек ака, Бек ака...— Чувринди елкасига аста туртиб уйғотди.— Ёмон туш кўрдингизми?
— Алаҳсирадимми, бақирдимми? — деди Асадбек қаддини ростлаб.
— «Ота!» дедингиз... Ярангиз янгиланди. Шунақа тушлар кўриб турасиз энди.
Тасалли учун айтилган бу гапни эшитиб Асадбек бош ирғаб қўйди. Сўнг бир оз сукут сақлаб,
Чувриндидан сўради:
— Сен ҳам тушингда отангни кўрасанми?
— Йўқ.
— Кўрмаганинг маъқул.
— Нега?
— Ҳали ёшсан... Вақтики келиб отангни тушингда кўрсангу, отанг «кел болам, отга
миндираман», деса эҳтиёт бўлавер.
— Сиз... шунақа ирим-сиримга ишонасизми? Мен ишонмайман. Умуман... мен отамни тушимда
кўрмасам керак. Унинг сурати бўлганида ҳам, уни соғиниб, қўмсасам ҳам бошқа гап эди.
— Ёшсан, Маҳмуд, кўп нарсаларга ақлинг етмайди. Мен Красноярда бекор ётиб ўйлай-ўйлай
бир ҳақиқатнинг тагига етдим: биз бу дунёда ўзимизга хон, ўзимизга бекмиз, деб керилиб
юрарканмизу, аммо ўзимиз истаганча яшамас эканмиз. Бизни қандайдир куч бошқарар экан.
— Худоми?
— Балки Худодир. Мен буни билмайман. Диний илмим бўлганида сенга аниқроқ бир нарса
айтардим. Қайтганимдан кейин Собитхон билан учрашсак, ундан сўрайдиган саволларни йиғиб
қўйдим.
— Боргунимизча оёққа туриб қолар. Дўхтир «юриб кетишига умид бор», девди.
Москвага кун ёйила бошлаган маҳалда етиб, қўнишди. Асадбек ҳам, Чувринди ҳам тайёрада
Козловнинг йигити кузатиб келганидан бехабар эдилар. Кузатувчи улардан аввалроқ ҳаракат
қилиб тайёрадан тушди-да, зина олдида уларни қаршилади:
— Кўчада машина кутиб турибди,— деди у, икковини баравар ажаблантириб. Сўнг кўчага
чиқиб, машинага ўтиришгач, изоҳ берди: — «Россия» меҳмонхонасидан жой буюрилган. Сизга
керакли меҳмон ҳам ўша ерда шекилли, а?
Улар меҳмонхонага жойлашишгач, Асадбекнинг ювингани кирганидан фойдаланиб, кузатувчи
йигит Чувриндига кимнингдир исми ёзилган бир шапалоқдай қоғоз берди:
— Мана шу врач эртага соат ўнда сизни кутади. Зарур бўлса уй ёки хизмат телефонига истаган
пайтда қўнғироқ қилаверинг, огоҳлантириб қўйганмиз. Мана бу Красноярдаги тиббий
хулосалар. Хўжайинга кўрсатмас экансиз, — у шундай деб қўлидан қўймай келаётган қоғоз
ўрамини узатди. — Мен бир соатдан сўнг яна келаман. Қайси хонага жойлашганимни айтаман.
Кетгунингларча сизларнинг хизматингизда бўламан. Буйруқ шундай бўлган.
Улар доктор Худоёр билан бир қаватдаги хонага жойлашган эдилар. Чувринди чиқиб
навбатчидан доктор Худоёр келиши билан хабардор қилишини сўради.
Орадан бир ярим-икки соатча вақт ўтгач, доктор Худоёрнинг хонасига кириб кетгани маълум
қилинди. Чувринди «мен ҳам чиқайми?» дегандай Асадбекка қаради. Асадбек иккиланди. «Сен
қолавер», деса кўнгли оғрийди, бошлаб чиқса-да, доктор Худоёр «бу ёлғиз ўзингизга
айтиладиган гап», деса яна ноқулай. Асадбекни бу ўнғайсиз ҳолатдан Чувриндининг ўзи
қутқарди:
— Ресторанга тушиб, беш-олти кишилик жой тайёрлаб тураман,— деб ўрнидан турди.
Асадбек эшикни тақиллатгач, ичкаридаги одам немисчалаб нимадир деди. Асадбек тушунмади.
Адашдимми, деб изига қайтмоқчи бўлганида эшик очилиб, ўрта бўйли, қорачадан келган, тилла
ҳалли кўзойнак таққан олтмиш ёшлардаги киши кўринди. У Асадбекни кўриши билан
жилмайди-да:
— Марҳабо,— деди,— фикри ожизимча сиз Асадбекдирсиз, а? Марҳабо, жаноб, қалбимдасиз.
Асадбек салом бергач, остона ҳатлади-да, сўрашмоқ учун қўл узатди.
— Биз учун ватандош ила бундайин тарзда кўрушмак чўх уятдур,— у шундай деб Асадбек
билан қучоқлашиб, юзини юзига босди.— Сиздан Ватан ҳавоси келадур, чўх мамнундирман,
афандим.
Доктор Худоёр уни ичкарига бошлаб кирди. Асадбек жойлашиб ўтиргач, ўзини танитди:
— Афандим, сизни мен билурман. Чўх гўзал ўғулларингиз вордур. Бир олманинг бир юзи сизу
яна бир юзи фарзанду аржумандларингиз, демак мумкиндир. Камина доктор Худоёр. Катта
бобом Худоёрхоннинг қулоғига азон айтмиш эканлар. Отам раҳматли шу воқеани унутмаслик
мақсади ила менга Худоёр исмини бермиш эканлар. Мен Туркияда камол топдим, сўнгроқ
Олмонияга илм истаб келдимки, ҳануз шундадурман. Биофизика илмини дуруст фаҳм этиб,
Олмонияда хизматдадурман. Москвада олам олимлари конферанс этмиш эканлар. Менда Олмон
фуқароси сифатида иштирок этурман. Менинг сафарга отланажагимни хабарлаб жаноб
Музаффархон бир ўтинч қилибдурлар.
— Музаффархон? Ким у?
— Сиз у зотни билмайсиз?
— Йўқ.
— О, у зот чўх гўзал инсондур. Олмониядаги туркийлар орасинда чўх эътибори вордур.
Ватандошлар у зотни чўх эъзоз этурлар. У зотнинг бойлиги ҳам ҳисоб билмас. Сизнинг
фарзанду аржумандларингиза жанобнинг назарлари тушибдур. Оллоҳ Музаффархонга бойлик
баробаринда икки қиз ҳам бермиш. Музаффархон жаноблари икки ўғлингиза ошиқ бўлуб,
уларнида куяв ўғул қилиш илинжида аввал Оллоҳдан сўнгра сиз жанобдан изн сўрайдурлар.
Жанобингизни, алалхусус, совчи десангиз-да маъқул бўлаверар,— доктор Худоёр шундай деб
жилмайди.
Эрталабдан бери турли гумону фикрларга банди бўлган Асадбек учун бу таклиф кутилмаган
эди.
— Юзма-юз ўтириб фикрлашмакка амр этилгани сабабиндан сизни бу ёна чорладимки, айб
этмассиз. Агарчи бу таклифни маъқул кўрсангиз, сиз ҳам, Музаффархон жаноблари ҳам
ташвишлардан халос бўлурсиз. Яъниким, фарзандларингиз эмин-еркин ҳолда илм олажаклар.
Музаффархон эса қизларини мўъмин, солиҳ фарзандларга берадур, қизлари Ватанда яшамоқ
шарафига етажаклар, иншооллоҳ.
— Жавобни ҳозир айтишим шартми? — деди Асадбек.
— Йўқ, асло! — деди доктор Худоёр.— Бизнинг ихтиёримизда бир кун вордур. Конферанс
эртага халос бўлажак. Мен индин сабох кетажакман.
— Ўғилларимнинг бу гаплардан хабарлари борми?
— Албатта. Уларда ризо. Сиз ризо бўлсангиз, барча тўйга ҳозирдур. Сиз ўйламангки,
Музаффархоннинг қизлари Оврупо қизлари кабидур, деб. Асло, улар муслимадурлар.
Ўзбекчани сўзламакнида, урф-одатнида мендан дуруст билурлар.
Доктор Худоёр ўрнидан туриб стол устидаги қоғозлар орасидан икки варағини олиб, Асадбекка
узатди:
— Бу Олмонияга даъватдур. Ризо бўлсангиз аҳли аёлингиз кузатувида борурсиз. Тўйни аввал
атта қилурмиз. Ризо бўлмасангизда борурсиз, Олмонияни томоша этурсиз. Сиз истак
билдирурмисизки, ҳозир телефон қилиб Музаффархон ила сўзлашмакка?
— Йўқ, ҳозир эмас. Озгина ўйлаб олай. Агар имкон бўлса, ўғилларим билан гаплашиб олардим.
— Чўх гўзал фикр, афандим,— доктор Худоёр телефон гўшагини кўтариб, Олмония билан
улашларини илтимос қилиб лозим рақамни айтди. Буюрма қабул этилгач, Асадбекка юзланди:
— Тўрт соат кутмоғимиз зарур экан.
— Унга қадар, меҳмон, бирга чой ичсак. Ресторанда жой тайёр. Бир-икки оғайниларни ҳам
таклиф этаверинг. Уйга борганингизда-ку, бошқача кутардик.
— Насиб... насиб...— деди доктор Худоёр.— Афандим, чой ичмакка мен ризо. Фақат ювиниб
олайин.
Асадбек ярим соатдан сўнг киражагини айтиб, хонасига қайтди-да, уйига қўнғироқ қилди.
Манзуранинг саволларига қисқа қилиб жавоб бергач, доктор Худоёрнинг йўқловидан
мақсадини айтди.
Бу кутилмаган таклиф Асадбекники гангитдими, Манзуранинг аҳволини тасаввур этаверинг.
Кўча-кўйдами, таниш-билишлар орасидами чиройли қизларни кўз остига олиб юрган, келин
тушириш, орзу-ҳавас кўриш умидида яшаётган аёлнинг барча мўлжаллари бир гап билан пучга
чиқарилса нима ҳам дея оларди? Қизининг қисмати каммиди унга? Энди ўғиллари чет элдаги
қизларга уйланишса... Келин бўлмишлари хипча белларини тортиб турган шим кийиб кириб
келишса... қонсиз юзларига обдон бўёқ чаплашса... улама киприклари сийрак қошларига тегиб
турса. Супурги нималигини билишмаса, ошхона нималигини билишмаса... Ресторандан бери
келишмаса...
Манзура Музаффархоннинг қизларини шундай тасаввур этиб, бадани жимирлаб кетган, шу
боис эрига бир нима дея олмай жимиб қолган эди.
— Ҳа, нафасинг қайтиб ўлиб қолдингми? — деди Асадбек, жаҳл билан.
Дарров жавоб қайтармагани учун Манзура бу қизларни ўзи топиб, ўзи бемаслаҳат келин
қилаётгандай эридан балога қолди.
— Адаси, кўрмасдан туриб нима деймиз? Қўй оладиган ҳам бозорга бориб, кўриб олади-ку? —
деди эридан эшитадиганини эшитиб олгач.
— Ҳов, калла борми, сенда? Бу амма-холангнинг маҳалласимас, қиз кўргани икки кўча нарига
бориб келадиган. Улар Германияда туради, дедим, тушунмадингми?
— Тушундим, лекин...
— Лекин-пекинни қўй. Ўғилларинг билан гаплашаман, хўп дейишса, тамом, мен ҳам кўнаман.
— Адаси, бу умр савдоси...
Манзуранинг гапи чала қолди. Асадбек гўшакни жойига қўйди. Аслида қўнғироқ қилишдан
мақсади хотини билан маслаҳатлашиш эмас эди. Чунки бу, унинг назарида, хотин киши билан
маслаҳатлашиб пишириладиган ош эмасди. Асадбек хотини хавотирда эканини Чувриндидан
билиб, уни тинчлантириб қўймоқчи эди. Манзура бу қўнғироқдан сўнг бир томондан тинчидию, аммо иккинчи томондан ташвиши ортди.
Ваъдага биноан ярим соатдан сўнг Асадбек доктор Худоёр жойлашган хона эшигини
тақиллатди. Ресторанга қадар ёнма-ён юриб гаплашиб бордилар. Ресторан эшигига етганда
доктор Худоёр тўхтаб:
— Кечинг,— деди.
Асадбек бу сўзга тушунмади.
— Сиз ўнг томондасиз, аввал сиз кечинг,— деди доктор Худоёр,— қўли билан эшикни кўрсатиб.
Шундагина Асадбек «аввал сиз ўтинг», деган маънони уқиб, ичкарига йўналди.
Чувринди дераза олдида олти кишилик жой ҳозирлаб ўтирган эди. Доктор Худоёр ўтиргач,
дастурхон устидаги ичимликларни кўриб, Асадбекка ажабланиб қаради:
— Булар кимга?
— Бизга... сизга...— деди Асадбек.
— Булар ҳаром-ку? Сиз... намоз қилмайсизми?
Асадбек бу саволдан ўнғайсизланди. Уни бу ҳолатдан чиқариш учун Чувринди суҳбатга
аралашди:
— Бек акам шаҳарда катта масжид қурдиряптилар. Бизга ҳам Худо инсоф бериб, намоз ўқиб
қолармиз.
— Астағфируллоҳ! — деди доктор Худоёр.— Масжид қуриш савоб, аммо фарз эмас. Аввал
фарзни адо этмак жоиздур. Ажабки, биз христиёнлар юртида яшаб намоз қиламиз. Сиз ўз
юртингизда, мусулмонлар юртида яшаб-да, намоз қилмайсиз. Сиз Расули акрам афандимиз
жаноб Ҳақдан ривоят этган «менга бир қарич яқинлашганга мен бир аршин ва бир аршин
яқинлашганга эса бир қулоч яқинлашгайман. Бирон кимса Мен томон кела бошласа, Мен ҳам
унга пешвоз чиқаман», калимасин эшитмаган чиқарсизлар? Я Раббим, гуноҳкор қулларингнида
ўзинг авф этгайсан...
Асадбекнинг ишораси билан Чувринди ўрнидан туриб, офитсиантни бошлаб келди-да,
шишаларни, колбаса қўйилган ликопларни йиғиштирди. Унга қадар доктор Худоёр индамай
ўтирди. Дастурхон усти ҳаромдан ҳоли бўлгач, тилга кирди:
— Афандим, бундай асъасага ҳожат надир? Сиз мени чойга таклиф этиб эдингиз? Бунча нарса
ўн кишигада кўпдир.
— Меҳмоннинг иззати-да,— деди Чувринди, Асадбекнинг ўрнига жавоб бериб.
— Инсоннинг иззати исроф билан ўлчанмайдир, афандим. Иззат яхши ила, яхши саъй ила
ифодаланур. Буни англамак жоиздир.
Бир неча дақиқалик суҳбатдан сўнг маълум бўлдики, доктор Худоёрнинг одоби ҳам, одати ҳам
европалашган. Манзират, лутф, ҳилм деган тушунчалардан бирмунча йироқ. Нимани ўйласа,
шуни айтади, суҳбатдош бу тўғри гапдан ранжийдими йўқми — фарқламайди. Ҳар нарсага,
ҳатто айтаётган сўзларига ҳам иқтисод нуқтаи назаридан ёндошади.
— Мен бу оқшом сизлар билан узоқ ўтира олмасман, афандилар,— деди у.— Ҳар куни икки
соат китоб ила ёлғиз қолмакни ҳар нарсадан афзал билурман. Йигирма дақиқадан сўнг
сизларни тарк этажакман.
— Мажлисдан сўнг дам олмайсизми? — деб сўради Асадбек.
— Дам? Бунга ҳожат надир? Сиз менга айтинг, жаноб Асадбек, Горбачев қайта қуришни олам
аро эълон қилди. Болтия давлатлари советлардан ажралиб, мустақил бўлиш арафасидадир.
Ўзбекистонда бундай ҳаракат мавжудми ёки йўқми?
Асадбек «бу ҳақда сен гаплаша қол», дегандай Чувриндига қаради. Чувринди бу қараш
маъносини англаб:
— Ҳа, бор,— деб жавоб берди.
— У ҳолда нечукким, бизлар бехабармиз?
Чувринди Орзубек ҳақида сўз бошлаганда Асадбек «шуни гапирмасанг бўларди» деган маънода
қошини чимирди. Чувринди бу ишорани ҳам пайқаб гапини мухтасар қилди.
— Ватанга фақат муҳаббат керак. Ватанни юракдаги муҳаббат ила севмас эканмиз, у саҳродаги
сувсиз ниҳол сингари қуришга маҳкум ўлажак. Ватанга сизнинг муҳаббатингиз бўлак,
бизникида бўлак, азизларим. Сиз Ватан ичида яшаб Ватандан айрилгансиз. Бизнинг қалбимиз
Ватан соғинчи ила тепар. Умримиз халос бўлгач, устимизга Ватан ҳажри кафанини
ёпажаклар,— у шундай деб соатига қараб олгач, ўрнидан турди-да, бошини киборларча эгиб
таъзим қилди.— Чўх ташаккур азизларим. Оқшомингиз хайрли ўлсун.
Асадбек кузатмоқчи эди, у унамади. Одати европача, гаплари ўзбекча-туркча аралаш бўлган бу
одам Асадбекда яхши таассурот қолдирди.
Эртасига эрталаб Асадбек шаҳарга чиқишга истак билдирмади. Шунинг учун Чувринди
Козловнинг йигити айтган врачни йўқлаб борди. Врач у келтирган тиббий хулосалар билан
танишгач, ўйланиб қолди:
— Хулосалар тўғри — ракдан бошқа нарса эмас бу. Олди олинмабди. Кечикдингиз, деб
қўрқаман.
— Кечикдингиз? Қанақасига?! — Чувринди унга ҳайрат билан тикилди. — Ўн кун бўлмади
бошланганига.
— Йўқ, азизим. Камида ярим йил аввал бошланган. Балки ўтиб кетадиган оғриқ деб эътибор
бермагандир. Қизиқ, ўзингизда яхши мутахассислар бор, Красноярскка олиб бориб нима
қилардингиз?
— Красноярга иш билан борган эдик. Оғриқ зўрайиб кетди.
— Агар истасангиз, уни ётқизиб яна бир қайта текширувдан ўтказишим мумкин. Лекин бунақа
ҳолларда мен аччиқ бўлса ҳам ҳақиқатни айтишни лозим кўраман.
Чувринди унинг ҳузуридан руҳи эзилган ҳолда чиқди. Красноярда эканида Козлов хасталикнинг
номини айтганида бир чўчиб тушган, уларнинг хулосаси хатодир, деб ўйлаган эди. Умид
чиннисини шу врачга икки қўллаб, эҳтиётлаб кўтариб келган эди. Энди бу чинни ҳам синди.
Синди?! Йўқ!! Биттаси тахмин қилди, иккинчиси тасдиқлади. Энди элликка кирган одам бир
неча ойда қуриб бўлар эканми? «Йўқ! Ўнтаси айтсин, мингтаси айтсин, барибир ишонмайман!»
Чувринди шу хаёлга келиб, қўлидаги қоғозларни бурдалаб ташлади. Йўлда бора туриб
Асадбекнинг тайёрада айтган гапларини эслади. «Наҳот тушида аён бўлди?» деб ўйлади. Бу
ўйни «тушга нималар кирмайди», деб шу заҳоти бўғиб ўлдиришга интилди.
Меҳмонхонага қайтгач, нотаниш одамларни кўриб таажжубланди. Тўрдаги ўриндиқда хаёлга
берилиб ўтирган Асадбек у кириши билан таништирди:
— Сен бу кишини эшитгансан: Хонгирей.
Хонгирей деганлари қирқ ёшлардаги, ўзига оро бериб кийинган, бармоқларига тилла узук
таққан одам эди. Чувринди унинг чақчайган кўзларида бир ёввойи куч илғади. Асадбек унинг
шерикларини таништириб ўтирмади.
Хонгирей Чувринди қайтишидан сал олдинроқ кириб келган эди. Асадбек у билан икки марта
учрашган, гарчи бир оламнинг фуқароси бўлсалар-да, ораларида яқинлик йўқ эди. Шу сабабли
унинг тўсатдан кириб келишидан таажжубланди. Хонгирей Асадбек билан кўришаётганда ўзини
киборларча тутди. Аввалги икки учрашувда ҳам шундай бўлгани учун унинг бу қилиғидан
ранжимади.
— Асад,— деди Хонгирей, тик турганича,— яқинда менинг энг яқин одамим ўлди. Унинг
васиятига кўра сени топдим. Марҳумнинг васияти биз учун қонун.
— Қани, ўтир, Хонгирей, тик туриб гаплашишнинг хосияти йўқ.
Хонгирей юмшоқ ўриндиққа ўтириб, оёқларини чалиштирди.
— Академикни эшитганмисан? У менга устоз қатори эди. Ана ўша ажойиб одамни ўлдириб
кетишди.
— Ким?
— Кимлигини ўзим биламан. Муҳими шуки, у қўлидан келмайдиган ишни қилмоқчи бўлди. У
ўлими олдидан менга бир-икки гап айтибди. Зелихоннинг Элчин деган дўсти бор экан, сенинг
юртингда. Ўша ўлмаслиги керак!
Бу буйруқ оҳангида, Асадбекнинг ғаши келиб, заҳарли илжайди:
— Одамларинг яхши ишламай қўйишдими ё ўзингни гўлликка соляпсанми? Элчин — менинг
куёвим.
— Биламан буни. Шунинг учун ҳам ўлмаслиги керак. Бу — бир. Қамалмаслиги керак, бу —
икки. Хуллас, уни биров чертмаслиги керак, бу — уч. Энди у бизнинг ҳимоямиздаги одам.
— Яхши. Шуни айтгани келдингми?
— Йўқ, бошқа гапларим ҳам бор. Сен Козлов билан яқинлашаверма. У билан битказадиган
ишни аввал мен билан келишасан.
— Ҳаддингдан ошяпсан, Хонгирей.
— Мен ҳаммага ҳам яхши гапиравермайман, бу — бир. Ҳамма гапни ҳам ўзим келиб айтмайман,
йигитларимдан айттириб қўя қоламан, бу — икки. Шундан билки, Асад, мен сени ҳурмат
қиламан. Майли, шу ҳурмат ҳаққи сенга осилмайман. Лекин Козлов менинг ихтиёримдаги одам
бўлиши керак. Сен менга тўсиқ бўла кўрма.
— Мен Козлов билан савдо-сотиқ қиламан, бошқаси билан ишим йўқ. У сенга тобе бўладими,
катта холасигами, менга барибир.
— Ҳа, ана, энди тушуниб етяпсан. Энди мен айтгунимча у билан савдо-сотиқ ҳам қилмай тур.
Мен ошни пишириб олай, кейин гаплашамиз.
— Буни ўйлаб кўраман.
— Асад, сен менинг ҳурматимга яраша иш қил. Сенинг қўлинг калта. Меники эса узун. Мен
билан тортишма. Мен истаган куни бутун уруғинг билан қирилиб кетасан. Сен битта шаҳарга
хўжайинсан. Мен эсам,— Хонгирей деразадан кўриниб турган Кремл деворларига ишора
қилди,— ҳатто бу ердагиларни ҳам ўйнатишим мумкин.
— Мени қўрқитма, Хонгирей. Сенинг кучингни биламан. Лекин сендан қўрқмайман. Бировдан
қўрққан куним ўзимни ўзим отаман.
Шу гапларни айтаётганда эшик очилиб Чувринди кириб келди.
Хонгирей айтадиган гапини айтиб бўлган эди. Шу боис ўрнидан туриб, хайрлашиб чиқди. У
кетгач, Асадбек анчагача индамай ўтирди. Чувринди «Хонгирей нима учун келибди?» деб
сўрамади. Агар Асадбек лозим топса ўша гапни ўзи айтади. Лозим топмадими, сўрашнинг ўзи
ортиқча. Чувринди Москвага келиб Асадбекнинг икки сиридан огоҳ бўла олмади. У учун доктор
Худоёрнинг суҳбати ҳам қоронғилигича қолди.
Ресторандан қайтишгач, Асадбек Чувриндини хонада қолдириб яна доктор Худоёр ҳузурига
чиқди. Телефонда ўғиллари билан гаплашди. Уларнинг тўйга майллари борлигини билгач,
«онанг билан борамиз, келмай туринглар», деб ризолигига шама қилди. Чувринди Асадбекнинг
Манзура билан гаплашганидан ҳам бехабар, «доктор Худоёрнинг гапларини айтиб, янгамни
тинчитиб қўйсакмикин», деган эди Асадбек унга ола қараш қилиб «янганг тинч ўтирибди», деб
тўнғиллади.
Чувринди Хонгирей чиқиб кетганидан бери индамай ўтирган Бек акасига ачиниб қаради.
Дардига малҳам бўлгиси келди. Лекин бу ўжар хожаси уни яқин йўлатгиси йўқ. Бошқа пайт
бўлганида Чувринди бу ҳолатга зўр аҳамият бермас эди. Ҳозир, врачнинг хулосасини эшитиб
келган чоқда, гарчи бу хулосага ишонгиси келмаса-да, ўзи учун ота каби яқин бўлмиш бу одам
дардига бефарқ қарай олмас эди. У ора-сира Асадбекка зимдан, ўғринча қараб «наҳот шундай
одамнинг умри шу қадар қисқа бўлса?» деб ўйларди.
Асадбек унинг ўғринча боқишларини сезиб ўтирарди. «Мендан гап кутяпти. Аввал ўзим ўйлаб,
пишитиб олай, унга айтмасам, яна кимга айтаман?»
— Чой чақиртирайми? — деди Чувринди узоқ чўзилган сукутдан бетоқат бўлиб.
— Чақиртир, ташқарига чиққим йўқ,— деди Асадбек мулойимлик билан.
Чувринди навбатчи аёлга пул бериб, нималар келтириш лозимлигини айтгач, дарров изига
қайтди. У ичкари кириши билан Асадбек қарорини маълум қилди:
— Тунги самолётда қайтамиз. Тайёргарликни кўриб қўй.
— Меҳмон эртага кетади шекилли, кузатмаймизми?
— У манзиратга тушунмайдиганга ўхшайди. Хафа бўлмайди. Сен ҳозир Ҳайдар акангга
қўнғироқ қил, боргунимизча билиб қўйсин: Ҳосил яқин орада Москвага келиб кетмадими ё
Хонгирейнинг одамлари биз томонларга бориб у хунаса билан учрашишмадими?
Чувринди шу гапнинг ўзиданоқ Хонгирейнинг мақсадини англагандай бўлди. Телефонга яқин
ўтириши билан Асадбек қарорини ўзгартирди:
— Аввал Козловни топ менга. Ҳайдарга кейин айтасан.
Козловни топиш осон бўлмади. Чувринди Асадбек излаётганини маълум қилгач, бир соатдан
сўнг унинг ўзи қўнғироқ қилди.
— Соғлиғинг қалай? — деб сўради у Асадбекдан.
— Яхши. Ҳозир Хонгирей билан гаплашдим.
— Тушундим... Сенга аввалроқ айтишим керак эди. Мазанг қочгани учун индамаган эдим.
Қисқаси, Ҳосил деган билан алоқа қилишимни истаяпти у. Мен ҳеч қанақа Ҳосил деганни
билмайман, деб турибман.
— Сен у билан ўчакишма. Хўп, деявер. Бу ёғини менга қўйиб бер.
Шу билан масала ҳал бўлди. Чувринди Козловнинг гапларини эшитмаган бўлса-да, масаланинг
жиддийлигини, Ҳосилбойвачча Хонгирей билан яқинлашиб, Асадбекни йиқмоқ қасдида
эканини фаҳмлади.
Агар врачнинг гаплари тўғри чиқса, масала ақл бовар қилмас даражада жиддийлашади.
Чувринди учун ҳам ҳаёт-мамот масаласи кўндаланг тушади. У Ҳайдар акаси билан бирлашган
тақдирда ҳам Ҳосилбойваччага тенг келолмаслигини билади.

Зоҳид ишга бораётиб йўлда сабоқдош дўсти Солмоновни учратиб қолди. Қачонлардир илм
толиблари орасида Ҳабиб Сатторовнинг бир қаноти Зоҳид бўлса, бу дўсти иккинчи қанот эди.
Икковлон илмда тўнтариш ясаш қасдида шўнғишди-ю, ярим йўлда Зоҳид фанга хиёнат қилиб,
адолат қасрини тиклашга енг шимарди.
— Сенинг фақат башаранг одамга ўхшайди. Меҳр-оқибат тариқча йўқ сенда,— деб гина қилди
Солмонов.— Диссертатсия ёқладим, келмадинг. Лоақал телефонда табрикласанг ҳам майли
эди.
— Ҳимоянг тушимга кирибдими? Айтсанг бораман-да,— Зоҳид шундай деди-ю, Ҳабиб Сатторов
билан сўнгги учрашувида домласининг «Солмонов ўн саккизинчида ёқлаяпти» деган гапини
эслади. Эслаб ўзидан ўзи ранжидию, аммо дўстига сир бой бермади.
— Мелисахонангга телефонда айтганман. Навбатчи милиса ёзиб олган, эшитгансану боргинг
келмаган.
— У ердан кетганимга яқинда бир йил бўлади. Табрикнинг эрта-кечи йўқ, ҳозир ҳам
табрикласам майлими?
— Энди табригингни қизиғи йўқ. Уйга келасан, юзта-юзта қилиб кейин ўйлаб кўрамиз. Мен
сендан хафа эмасман. Ҳабиб аканикига нима учун келмадинг, ё буни ҳам эшитмадингми?
— Тўй қилдиларми? Бундан ҳам бехабарман, рост. Қачонлиги аниқ эсимда йўқ, лекин
укаларини кўрувдим. Индагани йўқ. Ҳабиб ака Англиядан келдиларми?
— Йўқ, ҳали. Домланинг ошиғи олчи. Англиядаги илмий маърузалари тугаганидан кейин
Америкага таклиф этилганлар. Сен, аҳмоқ, ростдан ҳам бехабарга ўхшайсан: домла тўй
қилганлари йўқ, укалари оламдан ўтди.
— Укалари? Қайсиниси?
— Билишимча, укалари биттагина бўлса керак, тарихчи олим.
— Шу укаларини кўрувдим-да яқинда. Нима бўлибди?
— Жиннихонада экан, ўзини осибди. Эртага маъракаси экан. Балки Ҳабиб акам ҳам келиб
қоларлар.
Ана шу нохуш хабарнинг сояси остида хайрлашдилар.
Солмонов бу нохуш хабарни одатий ҳол каби айтди. У Анварнинг жинни бўлгану ўзини
осганига ишона қолган. Зоҳидда эса бу хабар таажжуб уйғотди.
Эртасига барвақт туриб Ҳабиб Сатторовнинг ота маҳалласига борди. Ошни еб чиқиб
ҳассакашлар орасидан Ҳабиб Сатторов билан Элчинни қидирди. Домласи кўринмади. Элчин эса
уч-тўрт оғайниси билан суҳбатлашиб турарди. Тўғри бостириб боргиси келмай, қатор турган
одамлар сафига қўшилиб, нигоҳини Элчиндан узмади. Бир неча дақиқадан сўнг, Элчин шу
томонга беихтиёр қарагач, нигоҳлари тўқнашди.
Элчин иккиланиб ўтирмай, даврадан ажралди-да, Зоҳидга яқинлашиб, саломлашди.
— Бандалик экан, ошнангизни ҳам бериб қўйибсиз.
Зоҳид барча учун анъанага айланиб қолган таъзия сўзларини айтди. Бундай ҳолларда қарши
томон «Оллоҳнинг иродаси» деб қўйгучи эди. Аммо Элчин бу анъанага зид равишда қошларини
чимирди-да:
— Бандаликми ё аҳмоқликми? — деди. Атрофдагилар бу гапдан ажабланиб уларга қарашган
эди, Зоҳид одамдан холироқ томонга қараб юрди. Элчин унга эргашди.
— Гапингизга тушунмадим? — деди Зоҳид четга чиқишгач.
— Қандай ўлганини эшитмадингизми? Холидий деган хўжайини бор. Ўша билан ўчакишарди.
Ўтган қишда бир жиннихонага тиқувди. Бурнига сув кирмабди. Яна жиннихонага тиқибди. Бу
аҳмоқ ўзини осибди. Ори келгандир-да.
— Қўйинг, ўтганлар ҳақида ёмон гапирманг.
— Хўп, энди айтинг, уни ўлдиришга мажбур қилишди, а? Хўш, буларни нима қилиш керак? Сиз
қамай олмайсиз, чунки сиртмоқда уларнинг бармоқ излари йўқ, сизга эса фақат бармоқ изи
керак. Бу Холидий дегани нечта одамни қуритган, сиз билмайсиз. Даъво ҳам қилолмайсиз. Мен
бориб Холидийни ўлдирсам, мени отасиз. Мантиқан қаралганда, мен уни ўлдирганим учун
мукофотлашингиз керак. Чунки, уни ўлдирсам, нечта одамнинг ҳаётини сақлаб қолган бўламан.
— Сиз ҳеч қандай қонунни билмайдиган одамнинг гапларини айтяпсиз.
Элчин қўл силтади-да, чўнтагидан сигарета чиқарди.
— Жамшиднинг қотилини топдингизми? — деди сигарета тутатиб.
— Йўқ, қидиряпмиз.
— Жамшид ўлдирилганини аниқ биласизми, ўзи?
— У тирик, деб ўйлайсизми?
— Ўйламайман... шунчаки сўрадим. Менда гапингиз бормиди?
— Йўқ, кўнгил сўрамоқчи эдим. Ҳабиб ака келмабдилар шекилли?
— Англиядан келиб-кетиш осонми. Мен хизматдаги одамман, ичкари кирай. Ҳа, бояги гапим
жиддий эмас, яна Холидий ичбуруғдан ўлиб қолса, мендан кўриб юрманг.
Элчин шундай деб сўнгги найзасини санчди-ю, нари кетди. Зоҳид азахонадан узоқлаша туриб
унинг гап-ларини яна фикр тарозисидан ўтказди. «Жамшид ўлдирилганини аниқ биласизми,
ўзи?» деган гапи уни ўйлантирди. Элчин шу гапларини айтаётганида кўзида қувлик учқуни
чақнади. Зоҳиднинг зийрак нигоҳи бу учқунни илғади: «Бир нарсани билади шекилли, бекорга
сўрамади буни». Зоҳид ишхонасига боргунига қадар Элчиннинг илмоқли саволини ўйлади.
«Ҳарҳолда бир нарсани билади. Асадбек тўдасида қандай гаплар борлиги унга маълум. Лекин
айтмайди. Қайнотасидан қўрқадими?..»
Саволлар янги саволларни уйғотаверди-ю, аммо биронтасига жавоб топилмади. Шундан кўнгли
хира бўлиб, хонасига кирганида Ҳамдам қўнғироқ қилди.
— Прокурор, икки соатдан сўнг менга керак бўласан, хонангда ўтириб тур,— деди у.
Зоҳид унинг қўнғироғини кутишга ваъда берди. Бироқ, ярим соатдан сўнг уни
кавказликларнинг ўлими билан шуғулланаётган ҳамкасби чақириб, ваъдани бузишга мажбур
бўлди.
Ҳамдам эрталабдан Сайфи Турдиевни йўқлаб таксопаркка борган, унинг ишга кечроқ келишини
билиб, идорадан Зоҳидга қўнғироқ қилган эди.
Сайфи Турдиев ярим соатлардан сўнг келди. Идора олдида турган Ҳамдамни кўрди-ю, оёғи
беихтиёр қалтирай бошлади. Орадаги масофа ўттиз қадам чиқмаса-да, минг чақирим йўл босиб
ҳоригандай аранг етиб келди. Ҳамдам унинг судралиб қолганини сезиб, кулди:
— Ҳа, ўғил бола, мени кўриб ичинг ўтиб кетдими, нима бало?
Бу ҳазил Сайфига сал дармон бергандай зўраки жилмайди:
— Нега унақа дейсиз, окахон?
— Юришинг бирданига майда қадам бўлиб қолди-да. Хўш, қалайсан? Уканг омонми?
— Худога шукр.
— Очиғини айтайми? Бугун сени тирик кўраман, деб ўйламовдим.
— Ёмон нафас қилманг-е...
— Туш кўрибман. Ана шу дарвозада сенинг каттагина расминг. Тагида таъзия ёзилган:
«Сотсиалистик меҳнат зарбдори, ажойиб инсон, меҳрибон дўст Сайфи Турдиев...» Қара-я,
ажойиб инсон экансан.
— Ўлгандан кейин ҳамма ажойиб инсонга айланади.
— Хуллас, нимадан ўлганингни билолмай уйғониб кетдим. Тушда ўлик кўрсанг, ўнгингда тирик
кўрасан, дейишади, юр, би-ир айланиб келайлик.
Ҳамдам шундай деб кўча томон юрди. Бир неча дақиқадан сўнг Сайфи машинасини ҳайдаб
чиқди. Ҳамдам ўтиргач:
— Қаёққа борамиз, окахон? — деб сўради.
— Ўликхонага қараб ҳайда,— деди Ҳамдам совуқ оҳангда.
Сайфи енгил титраб олди-ю, сир бой бермасликка ҳаракат қилиб:
— Қайси ўликхонага? — деди.
— Йигирма саккизинчи майда ўлик сотиб олган жойларингга.
Сайфи бу гапдан чўчиб, Ҳамдамга қаради:
— Менга қарама, йўлга қара. Қўрқма, мен сени қамамайман. Сен мен учун гувоҳсан. Агар
ўзингни гўлликка солсанг, жиноятчиларнинг шериги деб рўйхатга тиркаб қўйиш ҳам қўлимдан
келади.
— Жон окахон...
— Йўлга қара, деяпман. Ўликхонага ҳайда, гап бор. Калласи йўқ бола экансан. Тайёр ўликни
олиб бориб ёқиб юборганларингни билишимиз ўзинглар учун яхши-ку? Одам ўлдириш ёмонми,
ё тайёр ўликни ёқиб юбориш ёмонми? Билиб қўй: бизнинг олдимизда гуноҳларинг камайди,
лекин хўжайинларинг олдида ёмон гуноҳга ботдинг. Баъзан гувоҳ бўлгандан кўра жиноятчи
бўлиб ўтирган ҳам маъқулроқ.
— Бу нима деганингиз?
— Бу деганимки, сени ким ёллаган бўлса, ўша йўқ қилишга уриниши мумкин. Сен овсар,
довдираб кириб қолган оламда гувоҳлар ҳеч қачон узоқ яшамайди. У оламда ё ўлдиришинг
керак, ё ўлишинг керак, аросат деган гап йўқ. Машинани тўхтат!
Сайфи бу гаплардан довдираб қолгани учун, Ҳамдамнинг ўзи рулни бошқарди.
— Ўлик сотиб олганларингни бизга биров айтмади, ўзимиз топдик. Лекин барибир буни ҳам
сендан кўришади. Сен учун ҳозир икки йўл бор: биринчиси қамоқ, қамаб қўйсам, жонингни
сақлайсан. Иккинчиси, ҳеч ким билмайдиган ерда яшириниб турасан. Қамаб қўя қолайми?
— Йўқ, йўқ,— деди Сайфи дудуқланиб.— Беркинаман.
— Бугуноқ қорангни ўчир. Мен қўрқитаётганим йўқ. Анави ўзинг топиб берган икки
кавказликни ўлдириб кетишган. Сенга ҳам ёпишишлари мумкин, деб ўйлаяпман. Сен
довдирама, менга тўғрисини айт: сени ким ёллаган эди?
Сайфи жавоб бермади. Қалтираётган бармоқларига қараб ўтираверди.
— Шу қуёнюрак билан бунақа шилта ишларга аралашиб юрибсанми?
— Мен бунақалигини билмовдим.
— Билганингда-чи? Укангнинг ишини тўғрилаш осон эканми? Кимлигини айтасанми ё йўқми?
Билиб қўй, ҳозир ҳотамтойлигим тутиб турибди. Ёмонлигим тутиб қолса, онангни Учқўрғондан
кўрсатаман.
Ҳамдам шундай деб шартта тормозни босди. Сайфи мункиб, пешонасини олдтокчага уриб олай
деди.
— Айтмасанг, бекорга ўлиб кетворасан, бола. Мен овозингни ёзиб олаётганим йўқ, протокол
ҳам йўқ. Айтсанг, ўзингга яхши. Хўш?
— Айтаман, майли, нима бўлса, Худодан. Ҳайдар ака билан гаплашганман.
— Ўзининг шунча йигити туриб, нима учун сенга буюрди? Илгари ҳам борди-келди
қилармидинг?
— Йўқ. Уч-тўрт ой олдин бир одам келувди таксопаркка. Ўша билан гаплашаётиб, укамнинг
ишини айтувдим. «Чиқариб берадиган одам бор, оҳанини тўласанг, бас», деди. Чиқимдан
қочмадим, озгина закалат ҳам бердим. У мени Ҳайдар ака билан таништирди. Кейин ўзи йўқ
бўлиб кетди. Билсам, ўлдириб кетишибди.
— Жалол Комиловмиди?
— Ҳа, биласизми уни?
— Билганда қандоқ? Уни ҳам ўшанда сен ўлик оборган ўша дарахтга осиб кетишган. Ўша
дарахт, чамамда, кимгадир ёқиб қолган. Битта одамни осиб ўлдиришди, битта ўликни осиб
ёқишди. Энди кимни осишар экан? Хўп, давом эт-чи? Жалол Комилов пулни олиб ўлиб кетди.
Пулга ачиниб юрганингда, Ҳайдар аканг йўқлаб келди. Сен хурсанд бўлиб кетдинг. У эса
«фалон жойдан биттагина ўлик олиб чиқиб берасан», дедими?
— Йўқ, ўликлигини билмовдим. «Иккита кавказлик йигитнинг молини олиб бориб берасан,
хитлар билиб қолса, тўғрисини айтиб уларни кўрсатасан, сенга тегишмайди», деганиди. Ўликни
кўрганим йўқ, ўраб олиб чиқишди. Машинани айтган жойларига ҳайдадим. Бир четда пойлаб
турдим.
— Ўликхонадаги одамни танийсанми?
— Танисам керак. Кўтаришиб чиқувди.
— Нега мужмал қиляпсан, «танисам керак», деганинг нимаси?
— Ғира-шира эди, чироқ нурида башарасини яхши кўрмаганман.
— Унда башара бор эканми, қоп-қоронғида кўриб таниса ҳам бўлади.
— Ҳа, сочлари узун эди.
Ҳамдам Сайфини машинада қолдириб, касалхона бош табибининг хонасига кирди-да, ўзини
танитгач, воқеани қисқа ҳолда баён қилди. Сўнг ўликхонадаги бадбашарани чақиртирди.
Бадбашара Ҳамдамни танигандай бўлди-ю, қаерда кўрганини эслай олмади.
— Мен сендан йигирма саккизинчи куни бир ўлик сотиб олган эдим, эслаяпсанми? — деди
Ҳамдам дабдурустдан.
Бу гапни эшитган бадбашара чўчиб бош табибга қаради-да, бошини сарак-сарак қилди.
— Алдаяпти, ўртоқ главврач. Бунақаси бўлмаган,— деди.
Ҳамдам гапни чўзмай бош табибдан яна икки хизматчининг киришини илтимос қилди.
Хизматчилар киришгач, уларни бадбашара билан ёнма-ён турғазди-да, Сайфини чақиртирди:
— Йигирма саккизинчи май, кечқурун буларнинг қайси бири ўликни олиб чиқиб берган? — деб
сўради расмий равишда.
Сайфи иккиланмай, бадбашарани кўрсатди.
Ҳамдам бу маросимни қоғозда расмийлаштиргач, бош табибдан сўради:
— Нима учун мурда судмедекспертизада эмас, сизнинг ўликхонангизда ётган эди?
— У касалхонага оғир аҳволда келтирилди. Ҳалокатдан сўнг, тўрт кун яшади. Агар ҳалокат
бўлиши билан жони узилганда судмедекспертизага юборилар эди, буни ўзингиз биласиз-ку?
Ҳамдам унга жавоб бермай, бадбашарага қаради:
— Бу биз билан кетади. Калит-палитларини олиб қолинг. Жиноятга алоқаси бўлмаса ҳам,
ўликхонадаги қилиғи учун осиш керак буни.
Бадбашара бир оз оёқ тиради-ю, Ҳамдам бақириб, гарданига бир мушт ургач, мулла минган
эшакдай бўлди-қолди.
Ҳамдам уни ички ишлар бўлимидаги қамоқхонага қамаб, Зоҳидга телефон қилди. Зоҳиднинг
телефони жавоб бермади.
Зоҳидни ўша кунги ҳамкасби очиқ чеҳра билан қарши олди. У телефонда «тезлик билан
учрашишимиз керак», деганидаёқ Зоҳиднинг юрагида чўғланган ғулғулага ҳозирги очиқ чеҳра
мой бўлиб сепилиб, аланга олдирди. «Бир дарди бўлмаса, бунчалик мулойим бўлмас», деб
ўйлади Зоҳид. У янглишмади. Гапни узоқдан бошлаган ҳамкасби Жамшиднинг ўлими
тафсилотига яқинлашгандаёқ, Зоҳид гумони тўғри эканини фаҳмлади.
— Суннатуллаевнинг қотиллари ўлдирилди,— деди ҳамкасби унга синовчан назар ташлаб.
— Аввал ўша мурда Суннатуллаев эканини исботлаш керак,— деди Зоҳид.
— Биз ҳозирча ўша мурда Суннатуллаев, деб ишонгандай бўлаверайлик-чи. Хуллас, қотиллар...
— Қотил деб гумон қилинганлар,— деб тузатди Зоҳид.
— Ҳа, гумон қилинганлар тасодифий ҳолда ўлдирилди.
— Балки атайиндир?
— Тўғри, балки атайиндир. Фақат илтимос, гапнинг белига тепмай, эшитинг. Демак, қотиллар
ўлдирилган. Юзаки қаралса, ишни ёпиш ҳам мумкин. Биздаги маълумотларга қараганда,
биродарларимиз орасида ишни шу тарзда ёпишни истовчилар ҳам бор. Бу каттамизга ҳам
маълум. Биз маслаҳатлашиб, бир қарорга келдик. Майли, шундай бўлишни истовчилар
муродларига ета қолсинлар. Биз гўё ишни ёпайлик.
— Бу мумкин эмас,— деди Зоҳид кескин тарзда.
— Гапимни диққат билан эшитинг, мен «гўё» деяпман, а? Ишни ёпайлик-да, кузатайлик, яна
нималар қилишаркан?
— Нима қилишарди, эртага яна биттасини, индинга ўнтасини ё осади, ё отади. Биз «гўё» деб
ўтираверамиз. Эшакларга ферма йўқ, а? Худди шунга ўхшаб, уларга ҳам қонун йўқ.
— Сиз туппа-тузук жиззаки экансиз. Бизнинг ишимизда бу ёмон иллат ҳисобланади. Бир
нарсани аниқ тушуниб олинг: сиз бир киссавурнинг ишини олиб бормаяпсиз. Сиз
газитчиларнинг тили билан айтганда, «уюшган жиноятчилар» билан олишмоқчисиз.
Тушуняпсизми, улар чиндан ҳам уюшган. Улар битта ё иккита эмас. Сиз-чи? Хўп, ёнингизда яна
иккита, боринг, ана уч-тўртта угро инспекторлари бордир. Сизнинг ҳамлангиз улар учун писта
чақиб ташлангандай бир гап. Улар айрим идораларга қадар кириб борганларини мендан яхши
биласиз. Каттамиз буларнинг ҳаммасини ҳисобга олиб, аниқ режа билан, илдизни қуритар
даражада ишлаш керак, деяптилар. Шунинг учун керак жойда ҳийла ишлатамиз. Ишни ёпиш —
биринчи ҳийламиз бўлади. Сизга бугун-ерта ишни ёпишни шама қилишса, майли, аввал
жиззакилик қилинг. Каттага рапорт ҳам ёзинг. Фақат рапортга рад жавоб берилса, дод деманг.
Сизга топширилган бошқа ишни юритаверинг. Лекин бу ишдан бутунлай кўз юммайсиз, зимдан
иш юритаверасиз. Кавказликларнинг ўлими бўйича ишни мен юритаман, демак, барча
маълумотлар менда тўпланиши керак. Гапимга тўла ишонишингиз учун бир сирни очай: бу
масала бошқа идоралар билан ҳам келишилган. Биргаликда ҳаракат қилинади. Масаланинг
жиддийлигини энди тушундингизми?
Зоҳид гап оҳангидаги самимиятга ҳам унча ишонқирамади. Бир оз ўйлаб ўтиргач:
— Балки аввалги ишимга қайтганим маъқулдир? — деди.
— Бу фикрни хаёлингиздан чиқариб ташланг. Бир гап айтаман, талтайиб кетманг яна:
каттамизнинг сизга меҳри тушган. «Прокуратурани Шариповга ўхшаганлар ҳисобига
мустаҳкамлаш керак», деди. Худо билади, балки яқин ўртада ёнма-ён хонада ишлармиз?
— Мен ўйлаб кўришим керак.
— Ўйлаб кўришим керак? Гапларимга ишонқирамаяпсиз шекилли?
— Тўғрисини айтайми? — деди Зоҳид унга тик қараб.— Унча ишонмаяпман.
— Ўтган сафар ҳам кўришганимизда айтган эдим. Бу касалликдан қутулишга ҳаракат қилинг.
Шундай дегач, у Зоҳидни кузатиб қўйди.
Зоҳид ташқарига чиқиб соатига қаради-ю, Ҳамдамнинг гапини эслади. «Мени қидираётгандир»,
деб изига қайтди-да, навбатчининг телефонидан унга қўнғироқ қилди.
— Қаёқларда санқиб юрибсан, прокурор, тез етиб кел, сенга алламбало совға тайёрлаб
қўйдим,— деди Ҳамдам.
Зоҳид аввал ўзи ишлаган депара ички ишлар бўлимига келиб, Ҳамдамнинг алламбало совғаси
нима эканини билгач, ўйланиб қолди.
— Ҳа, қилган ишим ёқинқирамадими? — деди Ҳамдам гина оҳангида.
— Ёқишга ёқди... Лекин бу иш... ёпиляпти.
— Нега ёпилади? Чигални энди ечяпмиз-ку? Яна бир ҳаракат қилсак, уларнинг гирибонидан
оламиз.
— Шунақа-ку... лекин... Ҳамдам ака, илтимос, сиз ҳозир қистовга олиб сўраманг, мен айтмай.
— Мендан сир яширадиган бўлиб қолдингми?
— Яширмайман. Вақти келганда айтаман, хафа бўлманг,— Зоҳид шундай деб телефон
гўшагини кўтариб, ҳамкасбига телефон қилди:
— Шариповман,— деди у.— Йигирма саккизинчи майда ёқилган мурдани сотган одам
ушланган. Нима қилайлик?
Ҳамкасби дарров жавоб бермай, ўйланди. Сўнг:
— Қўйиб юборинг,— деб амр этди.— Бошқа ёққа кетиб қолмаслик ҳақида тилхат олингу қўйиб
юборинг.
— Қўйиб юборсак, кавказликлар ортидан жўнаб қолмасмикин? Балки жонини сақлаш учун ҳам
қамаш керакдир?
— Йўқ, уни кузатиш масаласини ўзимиз ҳал қиламиз.
Зоҳид гўшакни жойига қўйиб, оғир тош кўтариб чарчаган одамдай Ҳамдамга қаради:
— Шунақа гаплар, ака, тилхат олиб қўйиб юборинг. Таксичини ҳам.
— Мен унга қочиб қол, девдим.
— Йўқ, қочмасин. Эҳтиёт чорасини кўришар экан.
— Мен сенга тушунмай қолдим, прокурор? — деди Ҳамдам овозини баландлатиб.
Зоҳид эса унга қараб ҳазин жилмайди-да:
— Ўзим ҳам тушунмай қолдим,— деди.
— Қулоққа лағмон осма, прокурор, сен балога тушунадиган боласан. Бир денгизчидан «аҳвол
қанақа?» деб сўрашса, «кайфиятлар аъло, чўкяпмиз» деган экан. Бизнинг аҳволимиз ҳам
ўшанақа эмасми?
Зоҳид Ҳамдамга жавоб қайтара олмади.

Элчин Зайнабдан хабар олгани нонуштадан сўнг келди. Тўйда кечаси билан хизмат қилгач,
пешинга қадар ухлаш одати бор эди. Хотинининг кечаги аҳволи унинг бемалол ухлашига йўл
бермади.
Элчин ўзига пешвоз чиқиб, саломлашган қайнонасининг кўзида яширин бир саросимани сезди.
«Яна мазаси қочдими, яна касалхонага олиб бориб қўйишдими?» деб ўйлади. Айвонга етаретмас уйдан Зайнаб чиқиб келгач, «хайрият» деб қўйди. Зайнаб эрига салом бераётганида
нигоҳини олиб қочди. Элчин буни ҳам сезди. «Она-болага бир гап бўлган-ми?» деб қўйди.
Ичкари кириб дуо қилингач, Манзура чой баҳонасида чиқди.
— Тузукмисиз? — деди Элчин, хотинига тикилиб.
Зайнаб бу қарашга дош беролмади.
— Раҳмат,— деди синиқ овозда. Сўнг нигоҳини кўтармаган ҳолда: — Дадам келгунларича шу
ерда туриб турсам майлими, ойим ёлғизлар, — деб сўради.
Элчин Асадбекнинг хасталаниб қолганидан бехабар, «бир-икки кунда келиб қолар», деб рухсат
берди. Авваллари Зайнаб бундай илтижо билан сўрамас эди. «Уйга бораман» ёки «ётиб
қоламан» деб қарорини маълум қиларди. Шунда Элчин «минг қилса ҳам отасининг қизи-да»,
деб ғаши келарди. Ҳозир иболи хотин сингари одоб билан ижозат сўрагани учун ҳам осонлик
билан кўнди.
Манзура эр-хотин гаплашиб олсин, деган фикрда чойни дамлаб, дарров кира қолмади. Бундан
Зайнаб бетоқат бўлди. У онасининг тезроқ киришини, эрининг тезроқ кетишини истаётган эди.
Назарида, эри кўзига тикилиб туриб:
— Кеча қаерда эдинг? — деб сўраб қоладигандай эди.
Онаси киравермагач, Зайнаб ўрнидан турди:
— Мен борай энди, — деб Элчин ҳам қўзғолди.
Эр-хотинни айвонда кўриб, Манзура ошхонадан шошилиб чиқди:
— Вой, нимага турдингиз? Ҳозир чой қайнайди. Газ ўлгур аксига олиб пастлаб қолди-я...
Элчин ишини баҳона қилиб хайрлашди.
Зайнаб эрининг тезда қўзғалганидан мамнун бўлиб, ётоғига кириб кетди. Манзура изма-из
кирди-да, қизининг юзини силади:
— Эринг бир нима дедими?
— Адам келгунларича туришимга рухсат бердилар. Ҳозир тўйлари кўп, эрталабга яқин
келадилар.
— Тўй-пўйини йиғиштирса бўларди. Адангга айтайлик, биронта иш топиб берсин.
— Қўйинг, ойи, билганини қилсин. Бирпас дам олай...
Онаси пешонасидан ўпаётганида Зайнабнинг эти сесканди.
Онаси чиқиб кетгач, юзтубан ётиб олди.
У ярим тунда келиб, онасини қўрқитиб юборган эди. «Куёвингиз тўйдалар, уйда ёлғиз
қўрқдим», деб баҳона қилди. Манзура бу баҳонага унчалик ишонмади. Чунки кеч соат ўнларда
қўнғироқ қилганида ҳеч ким жавоб бермаган, болохонадаги йигитлардан бирини юборганида у
«дарвоза қулф, чироқ ўчган», деб келган эди. Манзура «ер-хотин меҳмонга кетгандир», деб
ўйлади-ю, аммо «нима учун менга айтмади?» деб барибир хавотир олди. Қизининг тунда,
паришон ҳолда кириб келиши, ундан қандайдир ёқимсиз ҳид таралиши Манзурани ғалати
ҳолга солди. Зайнабни қийин-қистовга олишга қўрқди. Бир томондан тоби йўқ, бошқа томондан
жаҳл устида яна ўзини бир нима қилиб қўйишидан қўрқди...
Куёви келгандаги нигоҳида бехос зуҳур бўлган ҳавотир учқуни шундан эди.
Зайнаб одамийлик либосини ечиб, ҳайвонлик мартабасига тушган уйдан чиққанида
кўчалардаги қатнов ҳали тўхтамаган эди. Шайтон ғолиблигида аввал лаззат топган, сўнгроқ ўзўзидан нафратланган бу жувонга кўчалар, наинки кўчалар, олам тор туюлар эди. У овсар
ҳолатида кўп кўчаларни кезди. Қаерларда тентираб юрганини ҳозир ҳам фаҳм эта олмайди.
Қаёққа боришни, нима қилишни истади — бу ҳам эсида йўқ. Ёдида қолгани — анҳор
кўпригидан ўтаётганда «ўзимни ташласам-чи, бира тўла қутулсам-чи», деган ўй хаёлига келди.
Назарида, сувдан бир овоз ҳам келди: «Кел, чўмилиб ол, покланиб ол. Поклик дунёси шу ерда,
кела қол!» Овозни эшитиб қўрқди. Ўзини қирғоқдан олиб қочди. Ёдида қолгани фақат шу. Уни
ажаблантиргани, янада аниқроқ айтсак, ваҳимага солгани шуки, уйга келиб бир озгина
мудраганда ҳам, уйғонганида ҳам шу овозни эшитгандай бўлди. Ҳозир, онаси чиқиб кетганидан
сўнг ҳам қулоғига шу овоз урилиб, сапчиб туриб кетди.
«Бунақада жинни бўлиб қоламан, — деб ўйлади, икки чаккасини уқалаб. — Нима қилай? Ёлғиз
ўтирсам вос-вос бўлишим турган гап. Ким билан гаплашай? Ким кўнглим чигилини ёзади?
Мардона... Йўқ, йўқ...».
Зайнабнинг нафаси қайтиб, ҳовлига чиқди.
Аввал бир қанот қирқилди, сўнгроқ иккинчиси...
У икки қаноти кесилиб, мушуклар орасида қолган мусича ҳолига тушди. Кечагина у ўзини
лочин ҳис этган эди. Душманига човут солмоқни ният қилган эди. Энди билса у бор-йўғи
мусича экан... Икки қаноти йўқ мусича...
Дунёдаги ҳамма зўр табиблар йиғилиб «шу одам жинни», деб хулоса чиқарганида ҳам Элчин
ишонмас эди. Айниқса жинни бўлиб, ўзини осиши. Элчин дўстидан айрилганига бир куйса,
одамларнинг «ақлдан озган эканда, а?» деб ишонганларига ўн куяр эди. У Хонзоданинг
«кейинги пайтларда ғалати бўлиб қолувдилар ўзи», деганини эшитиб, бу хотиндан ҳам
нафратланиб кетди.
Тушларида Анварни кўриб, алаҳсираб уйғонадиган бўлди. Бир куни мизғиган чоғида Анвар
оппоқ либосда кўриниб, маймунбашара одамга қўлини бигиз қилди: «Менинг қотилим шу,
устознинг қотили ҳам шу,— деб Элчинга қаради: — Қасос олмайсанми? Ноила учун қасос
олмоқчи эдинг. Мен-чи? Арзимайманми?..»
Элчин кўзини очиб, ўйланиб қолди. Кўргани тушими ё ўнги эканини англамади.
Ўша куниёқ у Ҳалимжонни излаб топди. Дафъатан мақсадини айта олмай, гапини узоқдан
бошлади:
— Ишлар қандай бўляпти энди? — деди.
Ҳалимжон «буларнинг иши қандай эканини наҳот билмасангиз?» дегандай унга ажабланиб
қаради.
— Қанақа қопқонга тушганимни билмай турибман, ака, — деди гарданини қашиб. — Ҳайдар
ака деганлари, билмайман, одамми ё ҳўкиз-пўкизми... Гапга тушунмайди. Ҳўкизга «хў-ўш!»
десангиз тушунади, бунингиз тушунмайди. Ўзи жимиттаккинаю ҳавоси девдак. Бир хил
пайтларда мижиб ташлагим келяпти. Бошқалари ҳам шунақа бўлса, ранжимангу ака, булар
минан менинг чатағим йўқ.
— Ҳа, нима бўлди ўзи?
— Мен Асад акага ҳам тўғрисини айтганман. Уриш-ўлдириш менинг касбим эмас. Ҳайдар ака
туновинда бир иш топширди. Ака-укаларнинг кимдандир қарзи бор экан. Икковини тутиб
келишди. Укага айтилди-ки, уч соатда пул бўлсин, етказиб келмасанг, аканг ўлади. Мен содда,
буни пўписа деб ўйлабман. Уч соатда пул келмагач, акани уриб, мижиб қўясан, деб менга
буйруқ берди. «Урмайман», дедим. Тўғри-да, уни танимасам, билмасам. Пули йўқдирки,
вақтида бермагандир. Йўқ, тушунтира олмадим. Бошқалар уриб кетишди. Мен уни ажратиб
олдим.
— Бекор қилибсиз. Улар балки сизнинг ҳимоянгизга арзимас.
— Нега ундай дейсиз? Пул учун ҳам одамни шундай уриш мумкинми?
— Мумкин. Пулнинг қанчалигини билмадингизми? Бу ака-ука кимнидир куйдирган. Буларнинг
қўлида пул айланиб туриши керак. Айланмаса «ўлик пул» дейишади. Гаровда миллион сўминг
турибди нимаю миллионта мурданинг эгаси бўлдинг нима, фарқи йўқ. Улар орасида «пул жигар
қонидан бўлган» деган ақида юради. Пул учун қотил ёллаб, энг яқин одамини ҳам ўлдиртириб
юборишдан қайтишмайди. Ўша сиз раҳм қилган ака-ука, бугун қарздан қутулиб, эртага бировни
қарз қилиб, худди шу ҳолга солади.
— Барибир ноҳақлик-да, ака?
— Ноҳақликка ноҳақлик. Мен уларни оқлаётганим йўқ. Вазиятни тушунтиряпман. Ҳалимжон, бу
кеча ё бугун бошланган иш эмас. Қадимдан шунақа бўлиб келган. Шу маҳаллада инқилобдан
олдин Букир қиморвоз деган одам ўтган экан. Қариб, қимордан нари бўлгач, қозилик қила
бошлабди. Ким сигирми, отми йўқотса шу одамга арз қиларкан. У топиб бераркан. Сигир
эгасидан ҳам топиб бергани учун, ўғридан миршабга топширмагани учун ҳақ оларкан. Ана
ўшанинг иши ҳозир сал бошқача кўринишда-да. Сиз ноҳақлик дейсиз. Хўп, унда ҳақ томонга
кўчайлик: Кесакполвонни ўлдириш керак, десам, ўлдирасизми?
— Ким?
— Ўша Ҳайдар акангизнинг лақаби Кесакполвон. Унинг маразлигини билиб турибсиз. У
ўлдирилса бу ёқдаги қанча жонлар омон қолади.
— У ўлдирилса шериклари бор-ку, ишни давом эттираверишади.
— Улар ҳам бирин-кетин ўлдирилади.
Ҳалимжон ҳуштак чалиб қўйди.
— Бўладиган гап эмас, бу ака.
— Мен сизга бир сирни очишга мажбурман. «Ҳофиз акам булар билан бир қозондан ош ичади»,
десангиз янглишасиз, ука. Мен ўлганимнинг кунидан улар билан биргаман. Мен уларнинг
товоғидан ош ичмайман. Мен илон бўлиб уларнинг бағрига кириб олишим керак эди. Кирдим.
Энди битта-битта чақиб ўлдираман. Биламан, бу осон эмас. Менга ёрдам керак. Сизни биринчи
марта кўргандаёқ мен шуни хаёл қилдим. Асадбек ёнида юрсангизу, менга лозим пайтда
кўмаклашсангиз, биз буларнинг илдизини қуритамиз.
Кутилмаган бу гап чинми ё синаш учун айтиляптими, Ҳалимжон тушунмади.
— Буларнинг қилиб юрган ишидан кўпчилик норози, кўпчилик қўрқади. Лекин кимдир унга
қарши чиқиши керак-ку? Сиз ҳалол, адолатпарвар дўстларингиз билан мени таништиринг.
Мана, яқинда бир қадрдон дўстим ўзини осди.
— Шуларни дебми?
— Йўқ, бошқа одам мажбур қилган. Ўша одам ўша жиннихонада, ўша ҳожатхонада осилиши
керак. Дўстимнинг руҳи шуни талаб қиляпти. Бунинг учун ҳам менга ёрдам керак.
— Ҳофиз ака, ранжиманг, бу гапларингиз менга ёқмаяпти.
— Ҳалимжон, ўйлаб кўринг. Бусиз адолат бўлмайди. Понани пона билан чиқарилади.
Бу ёвузлик уясига тушиб қолиб, ёлғиз қуш ҳолатида юрган Ҳалимжонга Элчиннинг гаплари
бошқа бир ёвузлик уясига чорлаш каби туюлди. Элчин унинг ҳолатини тушунгани учун «енг
муҳими айтдим, ўйлаб кўради», деб узоқ даъват қилмади.
Ҳалимжон хайрлашиб, қайтаётганида дарвоза бўсағасида Шомилга дуч келди. Иккови аввал
бир-бирига таажжуб билан тикилди. Бир нафасдан сўнг таажжуб ўрнини бургут қараш
эгаллади. Яхшики, буларнинг хўроз каби патлари йўқ, бўлгандами, дарров ҳурпайтириб
олардилар. Шомил Ҳалимжоннинг орқасидан келаётган Элчинни кўриб совуқ тиржайди-да,
дарвоза бўсағасидан чекиниб, йўл бўшатди. Ҳалимжон эса заҳарли қарашига ислоҳ киритмаган
ҳолда унинг ёнидан ўтиб, машинасига ўтирди. Ўн қадам наридаги «жигули»да бир аёл
ўтирганини кўрди, аммо «ким экан у?» деб синчиклаб қарамади.
Ҳалимжон кетгач, Шомилнинг ишораси билан жувон машинадан тушиб Элчин сари кела
бошлади. Жувон ғоят гўзал, юриши ҳам ўзига яраша таманноли эди. У Элчинга яқинлашиб, ёш
кўнгилларни энтиктириб юбориш қудратига эга бўлган ширин жилмайиш ҳадя этди-да, қўлини
узатиб:
— Валя, — деб ўзини таништирди.
Энтикиш ёшидан ўтган бўлса-да, Элчинга бу жононнинг жилмайиши хуш ёқди, оппоқ, момиқ
қўлнинг тафти эса вужудига илиқлик берди. Бу илиқликни ўша заҳоти Шомилнинг ёқимсиз
овози ҳайдади:
— Хонимнинг зарур иши бор экан сенда, — деди у Элчинга.
Элчин ўзини таништириб, ичкари таклиф этгач, Валя Шомилга қаради-да, «сен машинада
ўтира тур, бу ерда машина ўғрилари кўп деб эшитдим», деб остона ҳатлаб ичкари кирди. Валя
шу амри билан ўзининг мартабаси баланд экани, Шомилни эса ночор бир қул эканини
таъкидлади.
Элчин: «Шомилнинг попугини пасайтириб қўйган бу ойимча ким бўлди?» — деб ажабланди.
Валя Элчинни жумбоқлар денгизида сузишига йўл қўймади. Уйга кириб ўтириши билан
мақсадга кўчди:
— Мени Зеля юборди.
— Ким? — деди Элчин ўзини тушунмаган қилиб кўрсатиб.
— Зелихан, академик, — деди Валя.
— Ўзи қаерда?
— Ўзи Сочида. Зарур иш билан банд. Келолмади. Бир гапни айтиб юборди: охирги марта
тунаган жойда Достоевскийнинг тўртинчи жилди орасида бир варақ қоғоз бор экан. Унда пул
қаерга яширилгани айтилган экан.
— Қанақа пул? — деди Элчин юзига овсарлик ниқобини тушуриб.
— Йиғиб қўйган пули бор экан. Шуни топиб, ярмини мендан бериб юборар экансиз.
— Ярми-чи?
— Ярми сизга экан. Нима қилишни ўзингиз билар экансиз. Қаерда тунаганини биларсиз?
Бўлиқ сонига Элчиннинг бот-бот қараб қўяётганини сезган Валя этагини янада юқори кўтариб,
оёқларини чалиштириб олди.
— У бир жойда яшамас эди. Ётиб юрадиган бир-икки жойини биламан, вақтим бўлганда қараб
қўярман.
— Кутишга фурсат йўқ. Бирга борамиз. Шу бугуноқ.
— Менга ишонмайсизми?
— Сиз-чи? Менга ишоняпсизми?
— Ҳам ишонмаяпман, ҳам ишоняпман, — деди Элчин кулимсираб.
— Сабаб?
— Ишонишимнинг боиси, Зели оға чиройли аёлларни танлашга усталар. Иккинчидан,
яқинда менга Сочидан қўнғироқ қилдилар. Ишонмаслигим- нинг сабаби — телефонда бу
ҳақда ҳеч нима демадилар.
— Бу телефонда айтадиган гап эмас. Кетдикми?
— Ҳозир мен ишга боришим керак. Кутишяпти.
— Ансамблингиз бор экан, а? Мен ҳам санъатга ўлардай қизиқаман. Репетитсиянгизга олиб
боринг, зерикмайман, рост.
Элчин «қувгина хонимча эканми?» деб ўйлади-да, унга қараб жилмайиб:
— Марҳамат, юринг, — деди.
Элчин машинани кўчага олиб чиқаётганида Валя Шомилни имлаб чақирди-да, «орқамиздан
қолма», деб шипшиди.
Элчин Валянинг мақсадини дарров фаҳмлади. Рўпарадаги кўзгудан қараб, Шомилнинг изма-из
келаётганини кўрди. «Зели оға ташлаб кетган бойликнинг чўғини билишади шекилли, — деб
ўйлади Элчин. — Ширага ёпишган итпашшага ўхшаб қолишдими, энди булардан осонликча
қутулиш мумкинмасдир. Бирон чора ўйлашим керак. Бу хонимча чиндан ҳам Зели оғани
билади. Достоевскийнинг тўртинчи жилдини фақат Зели оға айтиши мумкин. Лекин нима учун
айтди, нима учун айнан шу хонимчага айтди? Нима учун бу хонимча ғилайни лайчадек
эргаштириб юрибди?..»
Валя унинг кўзгу орқали бот-бот қараётганини сезиб:
— Бир нарсадан хавотирдамисиз? — деб сўради. Кейин изоҳ берди: — Орқадаги машинадан
қўрқманг. Керакли уйга кириб чиққанимиздан сўнг сизга юк бўлмай олиб кетар, деган
мақсадда «изимиздан юр», девдим.
— Валя, сиз менга яхшироқ қаранг, мен қўрқадиган ёшдан ўтганман. Зели оға тарихимни айтиб
бермадими?
— Сиз ҳақингизда жуда оз гапирди. Лекин энг муҳим ишни айтиб кетди.
— Айтиб кетди? — Элчин ажабланиб унга қараб олди.
— Айтиб юборди, демоқчиман, — деди Валя хатосини тузатиб. — У сиз ҳақингизда Хонгирейни
огоҳлантирди. Энди сиз шахсан Хонгирейнинг ҳимоясидасиз. Ҳеч нарсадан қўрқманг.
— Анави ғилайдан ҳамми? — деди Элчин ҳазил оҳангида.
— Фу, — деди Валя лабини буриб, — у пешка-ку! Қулвачча-ку!.. Ҳа-я, эсимдан чиқибди. Зеля
яна бир гапни айтиб юборди. Сизни қизиқтирган одам чиндан ҳам Сочида эди.
— Ким?
— Жамшид, — Валя Жамшид билан танишганини, ғордаги учрашувни қисқача баён қилди.
— Ҳозир ҳам Сочидами?
— Кетган бўлиши ҳам мумкин.
— Қаёққа?
— Балки Москвададир. У энди Хонгирейнинг хизматини қилади.
— Ўзи истадими?
— Унинг истаги кимга керак, Хонгирей истади.
— Ўзи хоҳламаса-чи?
— Унда... ростдан ҳам ўлади.
— Хонгирейнинг одами камми, уни нима қилади?
— Бу, азизим, уларнинг иши. Сиз ҳозир репетитсиянгизга кетяпсизми, демак, шу ишни ўйланг.
— Умуман, яхши таклифни айтдингиз. Бизда оч қорним, тинч қулоғим, деган мақол бор.
— Мақолингиз ёмон эмас, аммо қорин тўқ, қулоқ тинч бўлса, яна яхшироқ.
— Валя, бир нарсани сўрамасам, «бу одам ғирт лақма экан, бир оғиз гапимга ишониб хазинани
қўлимга тутқазиб юборди», дейсиз. Мен Зели оғани биламан, қўли очиқ одам. Лекин сизга
бунчалик ҳотамтойлик қилганининг боиси нима экан? У билан яқин эдингизми?
— Эр-хотиндан ҳам яқинроқ эдик.
— Тушунмадим?
— Нимасига тушунмайсиз? Сизга ўз хотинингиз яқинми ё ўйнашингизми? Ҳар бир эркак
хотинидан қизғанганини ўйнашига ҳеч иккиланмай сарфлайди, ё нотўғрими? Буни сиз яхши
биласиз. Санъаткорнинг ўйнаши кўп бўлади.
— Афсуски, мен ўйнаши йўқ санъаткорларданман.
— Ў, шундайми? Бунинг учун чиндан ҳам афсус қилиш керак ва бу хатони тузатиш шарт, —
деди Валя кулиб. — Менга ўхшаганларни топиб олинг.
— Сизга ўхшаганлар бу шаҳарда бошқа йўқ бўлса-чи?
— Мен ҳозирча шу шаҳардаман-ку?! — Валя шундай деб кўзларини нозли сузди.
Элчин кўзгуга қараб олди-да, машина тезлигини оширди. Буни сезган Валя «нима гап?» деб
хавотирланди.
— Қозоқлар чиройли жувонларни олиб қочиб кетишади. Мен ҳам сизни ғилайдан олиб
қочяпман.
— Сиз қозоқ эмассиз-ку?
— Чиройли жувонга етишиш учун қозоқ бўлсам ҳам майлига.
Бир неча чорраҳани кесиб ўтишгач, Шомил бошқараётган машинанинг қораси ўчди. Бу Элчин
учун муддаонинг ўзи бўлди. У ғилайни қандай чалғитсам экан, деб турганида жонон қочиримли
гапи, нозли қараши билан унга баҳона топиб берди. Валяга эса Шомилнинг кўздан йўқолгани
ёқмади. Чунки Ҳосилбойвачча унга Элчиннинг ким эканини айтган, эҳтиёт бўлишни тайинлаган
эди. Уларнинг мўлжалича, Зелихон бойликнинг ярмини инъом этдими, демак, ҳаммасига эга
чиқиш мумкин, отарчини улушга қўшишнинг ҳожати йўқ.
Ҳосилбойвачча: «Элчин у жойни балки дарров кўрсатмас, балки чалғитишга ҳаракат қилар,
майли уринаверсин, биз унинг ҳар бир босган қадамини кузатамиз», деб эди. Биринчи
ҳаракатдаёқ кузатувчиси панд еди. «Чиндан ҳам айёрга ўхшайди», деб ўйлади Валя. Лекин
ташвишга тушмади. Ўн уч ёшидан бери Хонгирейнинг тарбиясида бўлган бу жувон бири
иккинчисига ўхшамаган ҳийла-найрангларни кўравериб, кўзи пишиб кетган. У Элчинни дастлаб
кўрганидаёқ «буни мушук боладай ўйнатаман», деб қўйган эди, ҳозир унинг ҳаракатини кузата
туриб, «барибир ўйнатаман» деб аҳдини қатъийлаштирди.
Валя Элчиннинг сонига шапатилади:
— Секинроқ ҳайда, ғилай сенга ёқмаса шундай ҳам орқасига қайтариб юбораман, — деди.
— Буйруқ билан қайтаришнинг қизиғи йўқ, олиб қочишнинг мазаси бошқа, — деди Элчин,
ўзини гўлликка солиб. — Валя, репетитсияга бормайман. Сени ҳозир Зели оғани кузатиб қўйган
уйга олиб бораман. Еттинчи қават, ўнгдаги биринчи эшик. Сенинг адашинг, Валентина
Михайловна. Кирасан, айтасан, ўша китобни ўзинг оласан. Кейин, рози бўлсанг, ресторанда
отамлашамиз.
— Яхши. Аммо уйга бирга кирамиз. Алдаб кетасан, деган гумонда эмасман. Ўша нарса
иккаламизга тегишлими, демак, бирга кириб, бирга оламиз.
Еттинчи қават, ўнгдаги жигарранг чарм қопланган эшикни ёши элликларда бўлган, аммо
малоҳатини сақлаб қололган аёл очиб, Элчинни очиқ чеҳра билан қарши олди.
— Бу Валя, Зели оғанинг хотини, — деди Элчин, «ўйнаши» дейишни эп кўрмай.
— Хотини эмасман, нега ёлғон айтасан? — деди Валя. — Ўйнашиман. Ўйнаш хотиндан ҳам
яқинроқ бўлади, шундай эмасми, Валентина Михайловна.
— Тўғри, — деди уй бекаси кулиб, — Зелянинг уйланганига барибир ишонмас эдим. У уйланиб,
оёқ-қўлларини боғлайдиган эркаклардан эмас. Ўйнаш эканингизга ишонаман. Чунки Зелянинг
диди зўр. Унча-мунча жувонни ўйнаш тутмайди.
— Валентина Михайловна, сизда Достоевскийнинг китоблари борми? — деб сўради Элчин.
— Бор. Тўлиқ асарлар тўплами бор. Нима эди?
— Тўртинчи жилдда менга аталган бир хат бор экан, кўзингиз тушмадими?
— Савол қизиқ, мен китоб ўқийманми? Муқоваси чиройли бўлгани учун жавонга териб
қўйганман. Кир, қарай қол.
Тўртинчи жилдда дарҳақиқат мактуб бор эди. Элчин қоғозни олиб, Валяга узатди. Валя хатга
кўз югуртир- ди-ю, ранги бўзариб, уни яна Элчинга қайтарди-да:
— Қайси тилда ёзган ўзи? — деб минғирлади.
Элчин хатни ўқиб, Валяга нигоҳини ўқдек қадади:
— Зели оғага нима бўлди? — деб сўради совуқ оҳангда.
Валя унга жавоб бермай, хатни олиб сумкасига солди-да:
— Раҳмат, Валентина Михайловна, биз шошиб турибмиз, — деб эшик томон юрди.
Унинг тез-тез юришидан, гапиргиси келмай қолганидан, машина эшигини қарсиллатиб
ёпишидан Элчин билдики, ҳаяжонланяпти. Элчин арқонни узунроқ ташлашга аҳд қилиб,
машина моторини ўт олдирди-да «қаёққа?» дегандай Валяга қаради.
— Ҳосилникига ҳайда, — деди Валя амр оҳангида.
Бир неча дақиқа бурун кўзлари нозли сузилиб, ўйнашликка рози бўлаёзган хоним энди бекалик
мартабасига чиқиб олди. Элчин ҳам унга сўзсиз бўйсунди.
— Нима ёзганини сўрамадинг? — деди Элчин бир оз юришгач.
— Ҳосил таржима қилиб беради.
— Ҳосилникига боргунча хатнинг мазмуни ўзгариб қолмайди. Унда хазина ҳақида гап йўқ.
— Нега? — Валя унга ҳайрат билан тикилди. — Нимани ёзибди?
— Сен аввал Зели оғага нима бўлганини айт.
— Айтсам, айтмасам у энди йўқ, билдингми?
— Нима бўлди?
— Менинг билганим шуки, у Москва юритаётган бир сиёсатга аралашиб қолган. Бу соҳада
бирон нимани билиб қолган кимсанинг тирик юриши мумкин эмас.
— Ўлдиришдими? Қаерда? Сочидами?
— Билишимча, ўзининг қишлоғида.
— Қизиқ... у қишлоғига кетган эди. Менга Сочидан қўнғироқ қилди. Сочига нима учун борди,
сени кўрганими? Кейин яна қишлоғига қайтдими?
— Менинг билганим шуки, Сочига уни Хонгирей олдириб келди. Қутқариб қолмоқчи эди, эплай
олмади. Бу масалани чуқурлаштирма, қанча тез унутсанг, ўзингга шунча яхши. Хатда нима
дебди? Унга бир нима бўлганини қайдан пайқадинг?
— «Узоқроқ сафарга қайтмас бўлиб кетсам...» деб ёзибди.
— Кейин-чи?
— Бўйиндаги қарзни сен тўлаб қўй, дебди.
— Қанақа қарз?
— Фарғонада бир турк қадрдони бор эди. Уйлари ёниб кетган экан. Шунинг ўрнига масжид
қурдир, дебди.
— Масжид? — Валя сумкасидан сигарет чиқариб лабига қистирди-да, тутатди. — Эси паст эди
Зелянинг, эси пастлиги учун ўлиб кетди.
— Унинг ўлганини ўзинг кўрдингми?
— Йўқ... Менинг уйимдан олиб кетишди. Ўлганига ишонмаяпсанми? Ишонавер. Уларнинг
чангалидан чивин ҳам қутулиб чиқолмайди.
Элчин Ҳосилнинг маҳалласига етганда чап қолиб, атайин ўнг томонга бурилди. Валя буни
кўриб:
— Чапга юрмайсанми? — деди.
Элчинга шу гап керак эди — Валянинг бу ерда аввал ҳам бўлганини аниқлади.
Дарвоза остонасида уларни Шомил қаршилади. У ғилай кўзларини Элчинга хунук тарзда
қадади.
— Ҳосил уйдами? — деди Валя ҳовлига кириб.
— Ҳа, — деди Шомил, — ичкарида.
Валя Элчинга қараб «кутиб тур», деди-да, уй томон юрди. Элчин турган жойида қотиб
тураверди. Шу топда, кутилмаганда хаёлига бир фикр келди: «Зели оғани шуларнинг ўзи гум
қилмадими? — деб ўйлади у. — Буларга фақат пул керакми? Ҳосилбойвачча шу пулга
муҳтожми?»
Зелихон хайрлашаётган пайтда, қайтиб келмас бўлиб кетаётганини сезганми, семиз
дипломатни Элчиннинг қўлига тутқазиб: «Бунинг ичида озгина пул, тилла, жавоҳир бор.
Қайтиб келмасам, мен айтгандай ишлатасан. Нима қилишингни бир хатга ёзганман. Хатни
Валентинаникига қўйганман. Қаердалигини сенга алоҳида маълум қиламан. Ишонмаяпти, деб
ўйлама. Шу хатни ўқиб, нима бўлганимни, нима қилиш кераклигини биласан», деган эди.
Кейин «бу дипломат сен учун бомбадай гап, бунинг хушторлари кўп. Ўн йилдан бери
қидиришади. Ўзинг ҳам эҳтиёт бўл, буни ҳам эҳтиёт қил», деб тайинлаган эди. Хазина
Элчиннинг ихтиёрида, хат мазмунидан хабардор. Унга фақат буларнинг асл мақсадлари
қоронғу.
«Зели оға айтган хушторлардан бири шуларми? Ўлим олдида буларни чалғитдими? Ўлим
олдида? Мени булар лақиллатмаяптими? Унда хат-чи? Хат сўнгги чора эдими у учун?»
Элчин Зелихоннинг Федяни лақиллата олгани, унинг марҳамати билан кетар чоғида тўшак
баҳона, Валянинг ётоғига кирганидан, маишат ўрнига Валяга гап тайинлаганидан бехабар эди.
Валянинг Москвага учгани, Хонгирей билан учрашгани, Элчинни ҳимоясига, Жамшидни эса
хизматига олиш ҳақидаги Зелихоннинг илтимосини етказгани ҳам у учун қоронғи эди. Зелихон
эртами-кечми Жамшид қайтса, Элчин уни гумдон қилишга уриниб, ўзи ҳам ҳалок бўлиши
мумкин, деган хавотирда шу илтимосни Хонгирейга етказган эди.
Зелихоннинг ўлимга бораётиб ҳам биродарининг бехавотирлигини ўйлаши Элчинга номаълум
эди. Маълум бўлгандами, бу айрилиққа чидаши ниҳоят даражада оғир бўларди...
Бир оздан сўнг Ҳосилбойвачча эшик остонасида кўриниб, Шомилни чақирди-да, унга нимадир
деб пичирлади. Шомил Элчин томон қараб олгач, тез-тез юриб кўчага чиқди. Элчин бир фитна
бошланганини сезса ҳам, жойида тек тураверди. Ҳосилбойвачча келиб кўришармикин, деган
мақсадда остонада пича турди. Элчин унинг мақсадини сезмагандай, бош ирғаб бўлса-да,
саломлашмади.
Ҳосилбойвачча заҳарли илжайиб, у томон юрди.
— Келинг, Ҳофиз ака, қандай шамол учирди? — деди пичинг билан.
Элчин «Сочининг шамоли» демоқчи эди, Валянинг «Сиз энди Хонгирейнинг ҳимоясидаги
одамсиз», деган гапини эслаб:
— Хонгирейнинг шамоли, — деб, у ҳам заҳарли илжайди.
Валя ҳам уйдан чиққач, учовлари шийпон томон юрдилар.
— Ҳофиз ака, бир суҳбатингизни олайлик, жа соғинтириб юбордингиз.
Элчин бу заҳарли жилмайиш, бу сохта мулозамат ортида қандайдир шумлик борлигини билсада, ўзини ҳеч нима билмагандай эркин тутди.
— Хўш, Ҳофиз ака, тўйлар қалай, бўлиб турибдими? — деди Ҳосилбойвачча ястаниб ўтириб. —
Чўтални энди кимга беряпсиз? Бек акамгами?
— Бек акангиз чўтал оладиган гадолар тоифасидан эмаслар. Шуни билмасмидингиз? Мен ҳам
чўтал берадиган овсар эмасман. Оғзидаги луқмасини олдирадиган лақмалар бошқалар.
Элчин «чўтал оладиган гадолар» деганда энг аввал Ҳосилбойваччани назарда тутиб, ўз
кўнглида уни тузлаган эди. Ҳосилбойвачча ўзига қарата ҳақорат тоши отилганини билди.
Билди-ю, сир бой бермай масхараомуз кулди:
— Катта кетманг, Ҳофиз ака, бузоқнинг югургани сомонхонагача.
Элчин «бир марта тузлаганим етади, тўнғиз билан олишишдан фойда йўқ», деган фикрда бу
заҳарли гапга жавоб қайтармади.
Икки соат давомида майда-бачкана гаплар билан банд бўлдилар. Шомил ҳовлига кириб
узоқдан «йўқ» маъносида бош чайқагач, Ҳосилбойвачча тиззасига шапатилаб уриб, ўрнидан
турди:
— Раҳмат, Ҳофиз ака, би-ир мириқдик суҳбатингиздан. Шунақа келиб туринг... Отамлашиш
яхши нарса-да, а?
Валя хайрлашиш учун қўл узатмай, совуққина бош ирғаб қўйди.
— Акангиз буни туфламай ёпиштирибди, шунга хафа, — деди Ҳосилбойвачча.
— Қайтишга йўлкираси бўлмаса берайми? — деди Элчин пичинг билан.
— Ўпкангизни сал босиброқ юринг, Ҳофиз ака.
Элчин «бу кунларингдан ўлганларинг яхши» деб ўйлаб кўчага чиқди-да, машинасига ўтирди.
Шомилнинг нима сабабдан йўқ бўлганини уйига қайтгач билди: уйи ёв босган дала ҳолига
келтирилган эди. Ғилай ҳеч нарсадан тап тортмай уйни алғов-далғов қилиб, Зелихоннинг
хазинасини қидирган эди.
Элчин шундан сўнг Валяни бошқа кўрмади. Лекин Ҳосилбойваччанинг йигитлари кузатиб
юрганини сезди. Шу сабабли Фарғонага бориш, масжид қуриш ишини кейинроққа сурди.

Хаста Асадбек учун Краснояр сафарининг ўзи етарли эди. Жисмини эзаётган оғриққа чидади,
сабр этди, лекин руҳ азобига дош бериши оғир кечди. Отаси билан ғойибона учрашувининг
ўзиёқ юраги учун оғир юк эди. Ана шу юк билан уйга қайтаман, деб турганида янги сафар
ташвиши кўндаланг бўлди. Ўғилларини уйлантириш масаласи фикрини банд этса-да, уни яхши
маънодаги ташвишлар сирасига қўшиш мумкин. Бироқ Хонгирей билан учрашув...
Ҳосилбойваччанинг Хонгирей орқали тазйиқ ўтказмоқчи бўлиши... Асадбек бу йигитнинг
қачондир чанг солишини биларди. Лекин бошқа бировнинг тирноқлари билан чанг солиши
мумкинлигини ўйлаб кўрмаган эди. Кесакполвонга: «Ҳосил ҳаддидан ошган куни бир чертсам,
чиққан жойига кириб кетади», деб янглишганини энди англади. Ҳосилбойвачча билан олишув
ойлари, кунлари яқинлашганини ҳам фаҳмлади. Бу ҳақиқатни кечроқ тушуниб етганини ҳам
билиб «нега ғафлатда қолдим?» деб эзилди.
Хонгирейнинг чиқиб кетаётиб, эшик остонасида айтган гапи Асадбекни ҳам, Чувриндини ҳам
узоқ ўйга ботирди. «Бир йигитинг энди менинг хизматимни қилади. Уни қидирма, у сен учун
ўлган», деган гап Асадбек учун муаммо бўлиб қолаверди. Чувриндига эса чигалнинг бир учи
кўринди. У ўша куниёқ Сочига, Жамшид яшаётган уйга қўнғироқ қилди. Уй бекаси Жамшидни
икки йигит келиб олиб кетганини айтди. Чувринди Жамшидни Хонгирейнинг йигитлари олиб
кетганини тушунди. Лекин унга бир нарса қоронғи эди: Хонгирей Жамшиднинг изига қандай
тушди?
... Асадбек кутиб олгани чиққан Кесакполвонга қараб «ески шаҳарга бораман», деди. Унинг
хоҳиши Кесакполвонга ғалати туюлса-да, амрига итоат этди.
Асадбек болалиги ўтган уйга қадам босганида ўпкаси тўлиб, йиғлагиси келди. Бўғзи фарёд
тўлқинларига тўғон бўлса-да, киприклари ёш дарёсини тўса олмади. Чувринди унинг ҳолатини
билиб, Кесакполвонни тўхтатди. Икки аъён ҳовлида қолди.
Асадбекнинг хаёлида онаси уйда ўтиргандек, «болам, адангни кўриб келдингми?» деяётгандек
эди. Ичкари уйда Самандар хаста овози билан «Самалўт, қанотийни пастлаб ўт...» дегандай
бўлди... Асадбек курсига даҳанини тираб, анчагача ўтирди. Кўзларидан ёш қуюлаверди.
Бўғзини ҳатлаб ўтолмаётган фарёд юрагини эзаверди.
У қанча ўтирганини билмайди, ёш дарёси қуриб, фарёд пинакка кетганида Чувриндини
чақирди:
— Маҳмуд!
Йиғи аралаш, титраб чиққан бу овозни эшитиб, иккала аъён ҳам шошилиб ичкари кирдилар.
— Маҳмуд, сен маҳаллага чиқиб, Соли отани топ. Эллигинчи йилда бир почтачи бўларди.
Ўшани бошлаб келсинлар. Ҳа, чап қулоғини ўқ олиб кетган почтачи дегин.
Чувринди кўчага чиқиб кетгач, Кесакполвон «мен уйда қолаверайми ё чиқайми?» деган
маънода қаради. Хаёли ота-онаси билан банд бўлгани учун Асадбек унга эътибор ҳам бермади.
Красноярдаги учрашувда отасининг уйдан мактубни орзиқиб кутганини эшитгандаёқ чап
қулоғи йўқ одам билан гаплашиб қўйишни ният қилган эди. Асадбек унинг исмини билмасди.
Ёдида қолгани — онаси деярли ҳар куни унинг йўлини пойларди. Кўчада кўриниши билан
Асадбекни чақирарди. «Болам, хатчи амакинг келяптилар, югура қол, «адамлардан хат
борми?» деб сўрагин. Аввал салом бер, хўпми?» дерди.
Асадбек ҳар сафар унга пешвоз чиқиб «ассалому алайкум» дерди. У эса қовоқ уюб қараб
қўярди, алик олмасди. Асадбек онасига «хатчи амаки саломимга алик олмаяпти, энди салом
бермайман» деганида, онаси «алик олмаса гуноҳи ўзига, сен салом беравер», деб ялинган эди.
Бир куни хатчи салом берган Асадбекнинг қулоғини буради:
— Ҳой, душман боласи, — деди ўдағайлаб, — сен нега менга Худони гапирасан?
Асадбек тушунмади:
— Қачон гапирдим? — деди йиғламсираб.
— «Ассалому алайкум» дейсанми? Бу нима дегани, биласанми? Худодан соғлиқ сўрайман,
дегани. Мен сенинг худо-пудойингга ишонмайман, билдингми! Мен атеистман! Мен боевой
коммунистман! Иккинчи шунақа десанг, тилингни суғуриб оламан. Хат ҳам сўрама. Мен душман
хатини ташийдиган аҳмоқ эмасман!
Асадбек онасига буларни айтмади. Онаси йўлга чиқарганда итоат этаверди, аммо хатчига
салом ҳам бермади, «адамлардан хат борми?» деб ҳам сўрамади. Ўша дамларда у «нима учун
ойимнинг ўзлари сўрамайдилар», деб кўп ўйларди. Саволига жавобни кейинроқ, улғайгач
топди. «Хатчи ойимга сасиган бўлса, сўрашга чўчиб қолган эканлар-да», деган ажримга келди.
Чувринди кўп ўтмай Соли ота билан хатчини бошлаб кирди. Асадбек ўрнидан туриб Соли ота
билан кўришди. Хатчининг узатилган қўли муаллақ қолди. Асадбек унга ўтли назарини қадади:
— Мени танийсизми? — деди қаҳр билан.
— Танийман, Бекжон ўғлим, адангиз билан фронтовой ўртоқ эдик.
Тилёғламалик билан айтилган бу гапдан Асадбек портлади:
— Фронтовой ўртоқмидинг ҳали сен?! Адамнинг хатларини нима қилардинг, хунаса?!
Асадбекнинг важоҳатидан чўчиган Соли ота «яна уриб қолмасин», деган хавотирда ўртага
тушди.
— Асаджон, болам ўзингни тут. Бу бечорани касал ётган жойидан турғизиб олиб келдим.
— Бунақа тўнғизни ажал ҳам олмайди, — деди Асадбек. — Уруғи билан қуритиб йўқ қилиш
керак.
Асадбек бу гапни ғазаб оловида айтиб юборган, хатчидан, унинг оиласидан қасос олиш ёки
жазолаш нияти йўқ эди. Хатчи эса бу гапни қатъий ҳукм ўрнида қабул қилиб талвасага тушди:
— Менда айб йўқ, — деди у йиғламсираб. — Менга буюришган.
— Ким?
— Домком.
— Ким у?
— У одам раҳматли бўлиб кетган, — деди Соли ота.
— Хатларни нима қилгансан?
— Ёқардик. Бир ўзим эмас, домком билан...
— Маҳмуд, йўқот буни, турқи қурсин.
Хатчи юкдан бўшаган қопдай, шалвираб тиз чўкди:
— Ўлдирманг мени, — деди йиғламсираб.
— Йўқол-е, — деди Асадбек бир қадам тисланиб.— Ўзи ўлолмай юрибсану сени ўлдириб нима
барака топдим. Йўқол, деяпман! Маҳмуд, уйига олиб бориб қўй, йўлда ўлиб қолмасин. Соли
ота, сизни ҳам олиб бориб қўяди. Красноярга бориб, адамларнинг қабрларини топдим.
Кейинроқ хотиржам гапириб берарман.
Улар чиқиб кетишгач, Асадбек яна жағини курсига тираб ўтириб олди. Бир оздан сўнг қаттиқ
йўтал тутиб, силласини қуритди.
...Асадбек Кесакполвоннинг қистови билан уйига кетди. Унинг нияти тунни болалиги ўтган уйда
ўтказиш эди. Бедарднинг олдида бошимни оғритма, деганларидай, Кесакполвон дўстининг
дардига шерик бўла олмас эди. Гарчи умр деб аталмиш йўлда бир аравада бораётган бўлсаларда, уларнинг юракларидаги дард бошқа-бошқа эди.
Манзура эрига бир қарашдаёқ аҳволини сезди. Асадбекнинг озиб, юзлари заъфарон тус ола
бошлаганини унинг зийрак нигоҳи илғади. Асадбек меҳмонхонада, ўзи ошхонада бўлса ҳам
эрининг йўталини эшитиб юраги эзилди. Меҳмонларнинг тезроқ қайтишини истади. Йўқлаб
келувчиларнинг жилиш ниятлари йўқлигини фаҳмлаб, Чувриндини имлаб чақирди:
— Акангиз чарчаганга ўхшайдилар?
Чувринди унинг мақсадини англади.
— Ҳозир ими-жимида бир нима деб қўяман.
Чувриндининг «ими-жимида» гапидан сўнг меҳмонлар қўзғолишди. Бир оз фурсат ўтиб
Кесакполвон билан Чувринди ҳам кетишгач, Манзура идиш-товоқни қизига топшириб, ўзи
меҳмонхонага кирди.
Диванда ёнбошлаб ётган Асадбек ўрнидан қўзғолмади.
— Жойингизни қилиб берайми? — деб сўради Манзура.
— Ўтир, — деди Асадбек. — Нима қарорга келдинг?
— Билмасам... Сиз нима десангиз шу.
— Унда тайёргарлигингни кўр.
— Қизлари... — Манзура «қанақа экан?» деб сўрамоқчи эди, Асадбек гапиртирмади.
— Қизлари ўғилларингга ёқибди. Совчи бўлган киши қизлар европача эмас, мусулмонча тарбия
кўрган, деди. Сен аввал бор, кўр, ёқса келин қил, ёқмаса йўқ. Мен ўғилларингни ўша ерда
ўқиб, ўша ерда ишлашини хоҳлаяпман.
— Биз-чи?
— Биз... нима, уч-тўрт йилга чидай олмайсанми? Иш ўрганиб, ўзларини тутиб олишгач,
келишади.
— Бутунлай қолишмайдими, ишқилиб?
— Калланг борми? Бутунлай қоладиганлар бошқа, болаларимиз бошқа. Хуллас, овоза қилмай,
тайёрланавер.
— Зайнаб-чи?
— Уни кейинроқ юборамиз.
— Куёвингиз...
— Нима бўлди яна?
— Ҳеч нима бўлмади, ўзи айтаман-да...
— Чайналма.
— Тўйларда юриб... қизингиз ёлғиз қоляпти-да. Тўй-пўйни йиғиштирса бўлмасмикин? Бошқа
иш топиб берасизмикин, девдим.
Зайнаб касалхонада эканида Асадбек ҳам буни ўйлаган, аммо аниқ бир қарорга келмаган эди.
Хотини қўрқибгина айтган гап маъқул тушган бўлса-да, сир бой бермай:
— Сен аралашма бунга,— деб қўйди.
Кечаси Асадбекнинг курагида яна оғриқ қўзғолди. Хотинининг хавотирли кўзига қараб:
«Шамоллаш тарқамаяпти», деб изоҳ берди. Курагига иситгич қўйгач, жони ором олиб, уйқуга
кетди. Эрталаб уйғонганида оғриқ ҳам бош кўтарди. «Уйда ўтирсам баттар бўлади», деб
Чувринди келиши билан шаҳар марказидаги қароргоҳ томон юрди.
Асадбек кечқурун хайрлашар маҳалида Кесакполвонга Қилич Сулаймоновни топишни
тайинлаган эди. Кесакполвон буйруқни бажариб, уч қаватли иморат ертўласида Асадбекни
кутиб олди.
— Турма ёқибди сенга,— деди Асадбек, Қилич Сулаймонов билан кўришиб.— Одамбашара
бўлиб қолибсан.
— Акахон, айбимга ярашаси бўлди, гап йўқ,— деди Қилич Сулаймонов бош эгиб.
— Айбингни билганинг яхши, дўзахдан сени ким олиб чиқди, буни биласанми?
Қилич Сулаймонов дарров жавоб бермади. Шомил: «Ишингни Ҳосилбойвачча тўғрилади»,
девди. Неча ой ётган бўлса, Ғилай хабар олиб турди. Асадбек буни биладими ё йўқми, Қилич
Сулаймоновга қоронғи. Билиб сўраяптими ё пичинг қиляптими, буни ҳам фарқлай олмади. Энг
яхши жавоб сукут деб билиб, бошини эгганича тураверди.
— Маҳмуд, бунга тушунтириб қўй. Хўш, заводда ишлаяпсанми?
— Ишлаяпман, раҳмат.
— Амалинг директорлик бўлмаса ҳам ишни ўзинг юритасан. Олимчадан қўрқма. Красноярга
тсистерналарда вино юбориш керак. Бехит қилиш қўлингдан келадими?
— Келишга келади-ю...
— Чайналма.
— Олим болангиз... Баъзи қоғозларга унинг қўли керак.
— Қўл қўяди. Шу бугун ишга кириш. Олимчадан ростдан ҳам қўрқаётган бўлсанг, у яқин
кунларда Португалияга кетади. Маҳмуд, иши тўғри бўляптими?
— Ҳа, бугун ўзим шуғулланаман. Фақат... эшитишимча, қуруғини тортишдан қайтмабди.
— Қайтмаса ҳам жўнат. Бир-икки ой юрсин. Қилич, биринчи тсистернани унинг қўли билан
чиқарасан. Ишкал бўлса, ғалвадан йироқда тураверасан. Билиб қўй: сен менинг одамимсан.
Мен сени олимчага алмаштирганим йўқ. У ҳам керак менга, лекин сен бошқасан. Сени
хоинлигинг учун жазоладим. Бизнинг орамизда хоинга фақат битта жазо бериларди. Сени
аядик. Шунга яраша қадам бос энди.
Қилич Сулаймонов подшо ҳузуридаги мулозим сингари таъзим қилиб чиқди. Шундан сўнг
Асадбек ўйга толиб, анчагача жим ўтирди. Иккала аъён ҳам унинг муҳим гапи борлигини
англаб, сўз бошлашини кутишди. Ўшанда Хонгирейнинг хонага кириб, амрини баён этиши, ҳеч
бир қаршиликсиз, ҳатто эътирозсиз чиқиб кетиши Асадбекнинг ожизлигини билдириб турарди.
Тўғри, Хонгирейга бас келиб бўлмайди. Аммо Асадбек кимнинг олдида бўлсин, ожиз эканини
билдиришни истамас эди. Айтмай деса, бу мадда боғлаган яра, эрта-индин ёрилиб, йиринг
оқиб, ҳаммаёқни булғайди. Айтай деса, тил қурғур тиш ҳатлашни истамайди. Сукутни узоқ
чўзиши мумкин эмаслигини фаҳмлаган Асадбек ниҳоят тилга кирди:
— Ҳосил ҳаддидан ошяпти,— деди Кесакполвонга қараб.
— Қиличга эга чиқмоқчими?
— У энди Қилични бошига урадими. Бу хунасанинг иштаҳаси бошқачароқ. Козловга осиляпти.
Хонгирей билан тиллашиб қолган, шунга ҳайронман.
— Вой итвачча! — деди Кесакполвон.— Вой турқингга урай!..
— Вой-войламай тур,— деди Асадбек жеркиб.— Хўп, дейлик, биз Козлов билан олди-сотди
қилмадик. Кейин нима бўлади? Шу билан тўядими?
— Тўймайди,— деди Чувринди.— У гўрда ҳам тўймайди. Мен ўзимча бир фикр қилдим.
Ҳосилнинг асл мўлжали винзавод эмасмикин?
— Менинг фикрим ҳам шундай,— деди Асадбек.
— Винзавод керак бўлса, Козловга осилиб нима қилади? — деди Кесакполвон.
— Вей, сен қаеринг билан ўйлайсан, ўзи! — деб аччиқланди Асадбек.— Козлов билан асосий
ишимиз нимада, винодами? Қиличга нима учун ёпишди.
— Чақир уни. Очиғини айтсин. У-бу деса тинчитиб юборамиз.
— Тинчитиш осонмас,— деди Чувринди.
— Осонмас...— деди Асадбек.— Лекин тинчитиш шарт! Бошқа йўл йўқ. Фақат... исини чиқармай
тинчитиш чорасини топиш керак. Ҳозирча арқонни узунроқ ташлайлик-чи. Бир-икки тсистерна
юборганимиздан кейин ўзи ҳам ғимирлаб қолар. Ўшанда шартта бўғамиз. Мен уни
чақирмайман, ўзи келсин...
Осмонни бало булут қоплаган, тепасидан қайғу ёмғири томчилаб, ҳовлисида ташвиш алафлари
кўкара бошлаган одам дардини кимга айтсин? Асадбек кейинги ҳафталар ичи ана шу ҳолга
тушди. У баъзан ўзини қоронғу жарлик ичида ҳис этар, бу жарликда абадул-абад қолиб
кетадигандай ваҳима босарди. Бироқ у ваҳима қули бўлиб қолмади. Бу жарликдан чиқишга
ўзида куч топди. Дарди оддий шамоллашмаслигини билганида, бир чўкай деди-ю, қаддини
ростлаб олди. У таниш табибга учрашиб ҳақиқатни айтишини талаб қилди. Асадбекка бундай
бедаво хасталик билан узоқ яшаш мумкин эмаслиги аён эди. Айни чоқда, ўлимидан сўнг
хонадонида ҳаёт давом этажагини ҳам яхши англар, ўзидан сўнг кечажак бу ҳаётнинг мунаввар
бўлмоғини истарди. Мисқоллаб йиққанини ботмонлаб совурилишига йўл қўя олмасди.
Ҳақиқатни билгач, эндиги ҳисобли кунларида нима қилиши лозимлигини ўйлай бошлади.
Биринчи галда, Манзурани ўғиллари ёнига жўнатишни тезлатиши керак эди. Хуфтондан сўнг у
Чувриндини чақиртирди.
Чувринди дарров етиб келди. Асадбек меҳмонхонада эди. Кузнинг салқини таъсир этиб, уй
деразаларини ҳам ёпиб олганди. Чувриндини Манзура қаршилаб, паст овозда:
— Маҳмуджон, акангизни тузукроқ дўхтурга кўрсатинг. Балғам ташлашлари яхши бўлмаяптида,— деди.
Чувринди:
— Кўрсатяпмиз, Худо хоҳласа, тузалиб кетадилар,— деб меҳмонхона сари юрди.
Ичкари кириб, Асадбекнинг қаршисига ўтирди. Асадбек унга синов назари билан тикилиб
қолди.
— Маҳмуд, Красноярда мазам қочганида билганмидинг буни?
Чувринди жавоб бермай, кўзини олиб қочди.
— Яширма. Сен билибсан, бошқалар билмасин.
— Дўхтурлар гапираверади. Касалхонада ётиб даволаниш керак.
— Йўқ. Касалхонага ётсам, дунёга овоза бўлди, деган гап. Тўғри айтасан, балки унақа
касалмасдир, Худо билади. Лекин юракда ғулғула бор. Шунинг учун баъзи омонат гапларни
айтиб қўйишим керак сенга.
— Ёмон нафас қилманг.
— Гапларимни эшит: сен менга бегона эмассан, укамсан. Ўғилларим-жиянларинг. Уларнинг
ўқиши чала қолмаслиги керак. Кеннойингни тезроқ жўнат.
— Сиз-чи?
— Мени қўя тур. Тиллани кўпайтир. Кеннойинг белни бақувват қилиб борсин. Агар менга бир
гап бўлса, хабар бермайсан, ўша ёқда узоқроқ тураверсин. Мен сенга ишонаман, лекин Ҳайдар
акангдан хавотирдаман. У хомкалла қовун тушириб қўйиши мумкин. Ўзи ўзига хон бўлса, ё
қамалиб кетади, ё итдай ўлим топади. У аҳмоқ сенинг гапингга кирмайди, сен уни бошқара
олмайсан, биламан. Иккаланг икки қўчқор бўлиб сузишсанг — тамом!
Асадбек унга тикилиб олиб гапирар, Чувринди эса бошини эгиб жимгина тингларди. Москвада
эканида, тиббий хулосаларни йиртиб ташлаганида юрагида умид бор эди. Бу ердаги
табибларнинг гаплари ҳам ўша хулосага мос келгач, юрагига ваҳима оралади. Уни ҳақиқатдан
хабар топган Асадбекнинг ҳолати ташвишга соларди. Асадбекнинг ўзини бу қадар дадил
тутишини ўйламаганди. Иккинчи катта ташвиши Асадбекдан сўнг Кесакполвон билан бўлажак
можаролар эди.
Асадбек айтадиганини айтиб бўлгач, Чувриндини гапиртирмади. «Уйингга бориб, дамингни
ол», деб рухсат берди.
Чувринди кетиши билан Манзура кирди. Асадбек хотинига ёлғиз рўпара келишдан, унинг гап
бошлашидан чўчиди. Умрида биринчи марта нигоҳини яширишга ҳаракат қилди. Эрининг кўз
қарашиданоқ нима демоқчи бўлаётганини англашга ўрганган Манзура унинг бир дардини
яширишга уринаётганини сезди. Рўпарасига ўтириб:
— Адаси...— деб гап бошламоқчи эди, Асадбек ўрнидан турди.
— Сафарга тайёрмисан, эрта-индин жўнайсан,— деди.
— Сиз-чи? — деб сўради Манзура ҳайратланиб.
— Мен... менга ҳукумат рухсат бермабди. Тўғриласа бўлади, дейишяпти, орқангдан етиб
бораман. Боролмасам, тўйни ўтказиб, келинпошшаларни бошлаб келаверасан. Тўйнинг ўғил
боласини шу ерда қиламиз.
— Вой, адаси...
— Бўлди, гапни чўзма. Мен ётаман, чарчадим.
Ётишга ётдию кўзига уйқу илинмади. Ярим соатдан сўнг телефон жиринглаб, болохонадаги
йигит Красноярдан Козлов сўраётганини маълум қилди.
Козлов ҳол-аҳвол ҳам сўраб ўтирмай, муддаога кўчди:
— Асад, менга ҳеч нима юбормай тур, вазият ўзгарадиганга ўхшайди.
— Ие, кеча бир тсистерна жўнатдик-ку?
Бу гапни эшитиб, Козлов сукут қилди, кейин бир қарорга келиб:
— Бир иложини қиларман, ташвишланма. Жуда бўлмаса Иркутскка ўтказиб юборарман.
Ҳозирча алоқани узиб турамиз. Иш тўғри бўлиши билан ўзим хабар қиламан.
— Хонгирейми?
— Ҳа.
— Эҳтиёт бўл.
Шу сўз айтилиши билан телефон узилди.
Асадбек учун бу кутилган нохуш хабар эди. Лекин у Хонгирей бу тарзда тез сиқувга олар, деб
ўйламаганди. «Хонгирей у томонда ишга киришган бўлса, Ҳосил нима каромат кўрсатар экан?»
Асадбек бу ҳақда кўп ўйлади. Ўзи берган саволга тайин жавоб топа олмагач, аъёнларини
чақиртирди.
Қилич Сулаймонов қил устида яшаётганини биларди. Ёлғиз Асадбекка хизмат қилаётган бўлса
ҳам, ёки аксинча, фақат Ҳосилбойваччанинг юмушларини бажарса ҳам ўлажаги унга маълум
эди. Шу боис уста дорвоз ҳолида яшашдан ўзга чораси йўқ эди. У Асадбекнинг хизматларини
бажариш баробаринда Ҳосилбойваччани бўлаётган ишлардан хабардор қилиб турарди.
Красноярга бир тсистерна вино юборилгани Ҳосилбойвачча учун хушхабар эди. У хабарнинг
суюнчисига «заводни ўз-ўзингга олиб бермаган — номард» деб ваъда берди. Ўша заҳоти бу
хабар Хонгирейга етказилиб, мўлжалдаги режани амалга оширишга киришилди.
Ҳосилбойвачча бундай фурсатни узоқ вақт кутди. У аввалига Асадбекка ҳавас қилган бўлса,
бора-бора бу ҳавас ҳасадга айланди. Бу ҳасад йиллар бўйи бир он бўлсин, уни тинч қўймади.
Агар шу йиллар ичи ундан «яшашдан мақсад нима?» деб сўралса, шубҳасизки, «мақсадим
ягона — Асадбекни янчиш», дерди. У ўйлай-ўйлай ғолибликнинг энг қулай, энг яқин йўлини
топа олди. Зўрни зўрроқ билан йиқиш афзаллигига ақли етгач, фурсатни бой бермади.
Хонгирейнинг қирқ ёшга тўлганини эшитди-ю, «бахтимдан ўргилай», деб отни қамчилади.
Ортиқча чиқимга тоқати бўлмаса-да, бу сафар хасислик қилмади. Тилладан чиройли тумор
ясатиб, «2049 йил, 100 ёш» деб ёздирди-да, Москвага қараб учди. Уч кун давом этган катта
зиёфатга у яқинлаша олмади. Тантаналар тугаб, Хонгирей ҳордиқ чиқаргач, уни қабул қилди,
Ҳосилбойвачча салом бериб кириб, унинг бўйнига тилла туморни осиб, «Сиз-бизнинг
валинеъматимизсиз», дейиши Хонгирейга ёқди. Кимлигини сўраб-суриштирди. Хонгирей
Асадбекни биларди. Асадбекнинг бир оз мағрурлиги унга ёқинқирамасди. Бу йигитнинг Асадбек
ўрнидан умидворлиги шу сабабли маъқул келди. «Менга шунақа мутелар керак», деб уни
қўллашга аҳд қилди. Красноярда Козловни синдириши қийин кечаётган эди, энди бир ҳамлада
икки рақибни енгиш имкони туғилиб Ҳосилбойваччанинг ташрифидан мамнун бўлди.
Ҳосилбойвачча орқасида қад кўтараётган тоғдан қувват олиб, қалъани тўла забт этмоқ қасдида
дадил ҳужум бошлашга аҳд қилди. Ана шу пайтда Шомил унга яна бир хушхабар етказди:
— Асадбек ўладиган касал эмиш,— деди у иршайиб.
— Қаёқдан олдинг бу гапни? — деди Ҳосилбойвачча ишонқирамай.
— Дўхтири айтди. Асадбекни кўриб қўйганини эшитиб, гирибонидан олдим. «Қасам ичганман,
айтолмайман», дейди. «Қасам керакми сенга ё жонми?» девдим, дарров гуллади. Ё икки-ё уч
ойлик умри қолибди. Ўлиши аниқ экан.
— Икки-уч ойлик дедингми? Яхши! Винзаводни ўз қўли билан топшириб кетса ҳам бўларкан, а?
— Ўлишини кутмайсизми?
— Йў-ўқ. Осонгина ўлиб кетмасин-да. Менинг кимлигимни билиб, кейин ўлаверсин. Бир
пайтлар кўкрагимдан итариб, ёнига йўлатмовди. Мендан кўра Чувринди қулларини афзал
кўрувди. Барибир мен уни енгдим! Аввал менинг кулгимни кўрсин, кейин ўлсин!
— Энди унга кассетани кўрсатса бўлар?
— Шошмай тур. Мен ҳали ундан баттарини кўрсатаман. Сен лалайганроқ йигитларингдан
бирини тайёрлаб қўй.
— Кесатяпсизми, лалайганини нима қиласиз?
— Ўлиб кетса ачинмагин дейман-да, — Ҳосилбойвачча шундай деб кулимсираб қўйди. Унинг
кўмма гапини Ғилайнинг калта фаҳми англаб етмади. Танлаган йигитини бир ҳафтадан сўнг
қонга беланиб ётганини кўргачгина тушунди.
Унга қадар эса...
Унга қадар Ҳосилбойвачча Асадбекни йўқлаб уч қаватли иморатнинг ертўласидаги қароргоҳига
борди. Манзурани кузатгач, Асадбек уйга боргиси келмай тўғри шу ерга келган, хона иссиқ
бўлишига қарамай, қалин кийимда ўтирар эди. У Чувринди билан қандайдир қоғозларни кўздан
кечираётганда Ҳосилбойвачча кирди. Чувринди қоғозларни йиғиштириб «нима қилай?» деган
маънода Асадбекка қаради. «Ўтир», деган ишорага итоат этиб, жойидан жилмади.
— Бек ака, соғ-саломат бориб келдингизми сафарларга? — деди Ҳосилбойвачча Асадбекни
қучоқлаб. Димоғига ёмон ҳид урилдию нафаси қайтиб «ўлиши чин шекилли?» деб ўйлади.
— Ўзинг қалайсан? Ишларинг юришяптими? — деди Асадбек совуқроқ оҳангда.
— Соянгизда юрибмиз-да, ака.
— Менинг соямдами? — деди Асадбек синов назари билан тикилиб.
— Ҳа-да, сизни акам деганман.
— Шунақами? Мен акангманми? Хонгирей-чи? Тоғангми ё аммангнинг эрими?
— Гапни ҳам қийворасиз-да, акахон.
— Сен бўладиган гапни қил. Шу пайтгача Асадбекни биров лақиллата олмаган. Сен
гижингламагину дардингни айт: нима керак сенга?
— Дангал гапми? Гапнинг ўғил боласи шуки, менга ҳозирча винзавод керак.— Ҳосилбойвачча
шундай деб ғолиб одамнинг назари билан унга тик қаради. Асадбек ундан бу даражадаги
сурбетликни кутмаган эди. Шартта тарсаки тортиб юбормоқчи бўлди-ю, ўзини тийиб сўради:
— Ҳозирча винзаводми? Ундан кейин-чи?
— Ундан кейингисини ўшандан кейин гаплашамиз.
— Агар Хонгирейга баччалик қилмаганингда сенга винзаводни совға қилиб берардим.
— Акахон, оғзингизга қараб гапиринг. Бизда ҳам иззат-нафс бор.
— Сенда иззат-нафс бор эканми? Келиб-келиб ўша ҳаромига орқа қиляпсанми? Икки ўзбек мол
талашсаю луқмасини бегона олиб кетса, яна сен иззат-нафс ҳақида гапирасанми? Бу кундан
ўлганинг яхши.
— Энди, акахон, совуқ нафас қилманг, ҳаммамиз иссиқ жонмиз, ким олдин ўлади, Худо билади.
Ҳосилбойваччанинг бу илмоқли гапини эшитиб, Асадбек Чувриндига савол назари билан қараб
олди.
— Бек ака, жаҳлингиз чиқмасин, дунё бозор-да, бир сизнинг омадингиз келди, энди гал
меники. Винзаводни текинга олмайман. Жуда катта нарх қўяман. Дарров рози бўлганингизни
ўзингиз ҳам сезмай қоласиз.
— Бу нима деганинг?
Ҳосилбойвачча кулимсираб пиджаги чўнтагидан видеокассетани олиб узатди.
— Бу нима? — деди Асадбек ажабланиб.
— Қўйиб кўринг. Мен ярим соатдан сўнг телефон қиламан,— Ҳосилбойвачча шундай деб чиқди.
— Дўхтирни топ,— деди Асадбек Чувриндига.— Гапини эшитдингми, ис олганга ўхшайди.
Чувринди лозим рақамни териб, табибни топди-да, дабдурустдан:
— Нега қасамни буздингиз? — деди. Табиб жавобга тараддудланганидан фойдаланиб, сўроқни
давом этди:— Кимга айтдингиз?
Табиб ғудраниб бир ғилайнинг зўрлаганини маълум қилди.
— Ғилай Шомил,— деди Чувринди гўшакни жойига қўйиб.— Нима қиламиз?
Асадбек йўталиб олгач, ёшланган кўзларини унга қадаб жаҳл билан деди:
— У қасамни бузди!
Чувринди чиқиб Бўтқага табибни нима қилиш лозимлигини айтгач, хонага қайтиб
видеокассетани қўйди. Ҳаммом... Икки жувон... Бири бирини қучоқлаяпти...
— Ўчир! — деб бақирди Асадбек. Чувринди амрни бажаришга улгурмай, сапчиб ўрнидан турдида видеомагнитофонни тепди. Оғзига келганини қайтармай бўралаб сўка бошлади. У
Ҳосилбойваччани сўкяптими, ё Зайнабними, Чувринди фарқлай олмади.
Хасталигини ҳам, вужудидаги оғриқни ҳам унутган Асадбекни ғазаб ўзини билмас даражага
келтирган эди. Унинг кўзига ҳозир ҳеч нима кўринмасди. Мана шундай ҳол юз бериши
мумкинлигини ҳисобга олгани учун ҳам Ҳосилбойвачча видеокассетани ташлаб, тезгина чиқиб
кетган эди.
Чувринди ҳожасининг елкаларини силаб, бир оз овутгандай бўлди.
— Анави қанжиқ таниш кўринди, ким у? — деди Асадбек ҳансираб:
— Касалхонадаги ҳамширага ўхшатдим.
— Топ уни, топ! Ернинг тагидан бўлса ҳам топасан, ўлигини бўлса ҳам топ, чотини ўзим йириб
ташлайман!
Чувринди шошиб эшикни очди. Бўтқа ҳали топшириқни бажаргани кетмаган эди. Чувринди
унга касалхонага боришни, Зайнабни боққан ҳамширани топишни буюрди. Бу орада Асадбек
ўтириб, титроқ бармоқлари билан телефон рақамини терди. Гўшақдан Элчиннинг уйқули
овози эшитилгач, бақириб сўради:
— Зайнаб қани?
— Дўхтирга кетувди...
— Эрмисан ё ҳезалакмисан ўзинг?! — Асадбек шундай деб гўшакни куч билан уриб, телефонни
синдирди.
Бир оздан сўнг эшик қия очилиб, Бўтқанинг ихтиёридаги қиз аста мўралаб, Ҳосилбойвачча
деган одам телефонга чақираётганини айтди. Чувринди эшик томон бир қадам қўйган эди,
Асадбек «Тўхта!» деб ўзи юрди. Телефон гўшагини кўтариши ҳамон:
— Ҳосил, билиб қўй, киндигингдан бўғзинггача тилмасам, юрган эканман, эркакман деб.
— Ўзингизни босинг акахон,— деди Ҳосилбойвачча, уйқудан туриб эснаётган одам овози
билан.— Сиз ҳойнахой кассетани охиригача кўрмагандирсиз? Томошанинг зўри бир жойда
бўляпти, истасангиз бориб кўринг. Қизингиз ўша ерда айшини суряпти.— Ҳосилбойвачча
кўчанинг номини айтди, гаранг ҳолдаги Асадбек дарров илғаб олмади. Ҳосилбойвачча буни
сезгандек, манзилни яна икки марта такрорлаб, гапни бас қилди.
Асадбек меров одамдек қаққайиб туриб қолди. Кейин фикри бир оз тиниқлашгач, шашт билан
юриб, ичкари кирди-да, темир жавонни очиб, тўппончани қўлга олди.
Маҳмуд масаланинг жиддийлигини тушуниб:
— Йигитларни чақирайми? — деб сўради.
— Йўқ! — Асадбек шундай деб тез-тез юрганича кўчага чиқди. Машинага суянганича қўлини
қовуштириб турган Ҳалимжон унинг авзойини кўриб шошиб қолди.
— Маҳмуд, рулга ўтир,— деб буюрди Асадбек машинага яқинлашгач. Машина жойидан жилгач,
манзилни айтди.
Борадиган жойлари бу ердан узоқ эмасди. Тўрт қаватли ғиштин иморатнинг учинчи қавати. Ўн
еттинчи хонадон. Эшик қулфланмаган. Чувринди бир итаргандаёқ очилди. У ичкари кирмоқчи
эди, Асадбек елкасидан ушлаб тўхтатди-да, ўзи олдинга ўтди. Ўнг томондаги эшик ўрнига
парда тутилган. Ўша хонадан Зайнабнинг овози келди. Асадбек пардани юлди. Қизи билан
йигитнинг шармандали ҳолатини кўриб, тахтадек қотди. Юраги уришдан тўхтагандек бўлди.
Қўл-оёғи музлади. Парда юлинганини сезган йигит ўгирилди. Асадбекни кўргач, қўрқувдан
кўзлари косасидан чиқар даражада бақрайди. Унинг қўрқув аралаш қараши Асадбекни ҳушига
келтирди. Титроқ бармоқлари чўнтагидан тўппончани олди. Тепки босилди. Зайнаб чинқирди.
Йигит оҳ уришга ҳам улгурмади. Тўппончадаги барча ўқлар унинг кўкрагидан макон топди.
Чувринди Асадбекни тўхтата олмади. Аниқроғи тўхтатишга ҳаракат ҳам қилмади. Бошқа чора
йўқлигини у биларди. Фақат Зайнабга ўқ тегмаганига ажабланди.
Тўппончада ўқ қолмаган бўлса-да, Асадбек унинг дастасини маҳкам сиқиб турарди. Чувринди
бармоғини дастадан айириб, тўппончани олди-да, Зайнаб томон бир қараб олиб:
— Пастда кутамиз,— деди.
Кўчага чиқишганда Асадбек букчайиб қолган эди. Ундаги ғазаб чекиниб, вужудига дам қасос,
дам алам ҳислари ҳукм ўтказарди. Кечагина кимсан, Асадбек (!) эди. Энди-чи... Ўз қизи
номусини ҳимоя қила олмаган бир нотавон... Ўз ҳолига йиғлагиси келди. Бу шармандалик
юкини кўтариб юргандан кўра ўзини отишни ҳам истади. Бармоқлари беихтиёр равишда
чўнтакни пайпаслаб тўппончани излади. Машинага ўтиргач, Чувринди гап бошлади:
— Касалхонада игнага ўтқазишганга ўхшайди. Уйда игна билан дорига кўзим тушди. Бўлмаса
бунақа қилмасди.
— Ёнини олма...
— Ёнини олаётганим йўқ...
— Овозингни ўчир... Кетдик...
— Чиқсин...
— Юр, дедим, сенга!
— Одамлар кўрмасин... олиб кетайлик.
Дам ўтмай замин қадар оғир дардни елкасига ортиб, дир-дир титраётган Зайнаб кўринди.
Онасининг сафар тадориги, кузатиш ташвишлари билан бўлиб Зайнаб дори топиб эмлаш
чорасини қила олмади. Онасини кузатди-ю, ортиқ чидай олмай, Мардонага телефон қилди.
Мардона қаерга келиш лозимлигини айтгач, бу янгиликни дарров Ҳосилбойваччага маълум
қилди. Бу хабарни интиқ кутаётган Ҳосилбойвачча видеокассетани олиб, Асадбек ҳузурига йўл
олди.
Бу ҳаракатларни Зайнаб билмас эди. У парда юлиниб, отаси кўринганда ҳам, нима
бўлаётганини англамай карахт эди. Ўқ отилиб, беихтиёр чинқириб юборганидан кейин ҳушига
келиб, қўрқув исканжасига тушди. Қонга беланган тўшакдан дарров туриб кета олмади.
Ўрнидан тургач, нима қиларини билмади. Дераза олдига яқинлашиб, ўзини пастга отгиси
келди. Машина сари юриб бораётган отасини кўриб, юраги эзилди. «Ўзингни отма, отанг бунга
чидай олмайди», деди. «Нега чидай олмайдилар? — деб ўзига ўзи савол берди.— Бу
шармандаликка-чи? Чидайдиларми? Нега мени отмадилар? Аядиларми? Энди-чи, энди нима
бўлади? Онажоним... яхши ҳам кетганлари...»
Зайнаб довдираб тура-тура кийиниб, пастга тушди. Машина эшигини очишга мадори етмади.
Уйга боришгач, машинадан биринчи бўлиб тушди.
Асадбек ҳовлига киргач, Чувриндига қарамаган ҳолда буюрди:
— Отарчидан хабар ол, уйидамикин? Уйида бўлса бил: бугун отари борми?
Чувринди болохонага кўтарилиб, бир нафасда қайтди. Унга қадар Асадбек жойидан жилмади.
— Уйда экан. Тўрт яримларда жўнаркан.
— Соат бешда кел, бўлмаса.
— Бек ака, ақл ўргатяпти, демангу...
— Соат бешда кел, дедим, тушунмадингми?
Чувринди итоаткорона бош эгиб, кўча томон юрди.
Соат бешга қадар бўлган вақт Асадбекнинг назарида гўё минг йилдек чўзилди. Кенг, ёруғ
меҳмонхона тор, қоронғу зиндон каби туюлди. Тўрт девор тобора бостириб келаётгандек
бўлаверди. Хотини кетиши билан ҳувиллаган, энди эса зиндонга айланган уйдан қочиб чиқиб
кетгиси келди. Эзилган, пораланган нотинч юраги кўкрак қафасини зарб билан тепиб,
синдириб кенгликка чиқишни истади. Юрак кенгликни соғинади, қани ўша кенглик? Юрак
ҳаловатни қўмсайди, қани ўша ҳаловат? Юрак ярасига малҳам истайди, қани ўша малҳам?..
Малҳам — қасосми? Ҳа, ғалаён қилаётган юрак қасосни тилайди. Йигитларни тўплаб,
Ҳосилбойваччаникига бориб уни ўз қўллари билан қийма-қийма қилиб ташлаш Асадбек учун
ҳеч гап эмас. Лекин унинг соғлом ақли юракнинг бу инжиқликларидан устун туради. Қасос
онларини кейинроққа суради. Ҳозир эса қизини шармандалик юкидан озод қилишни ўйлайди.
Бунинг йўли бир — уни ҳур қизлар сафига узатиш... Бу мудҳиш фикр унда видеокассетани
кўргандаёқ уйғонган, шармандаликка ўзи гувоҳ бўлгач, қатъийлашган эди. Ўша уйда тўппонча
оғзини унга қаратишни истамади. Бу ҳаромхонада қон тўкишини, жон беришини хоҳламади.
Тобора бостириб келаётган деворлардан қизалоқнинг ширин кулгиси ширин тил билан
«адажон, менга нима опкелдийиз» дегани эшитилди. Бу — кичкина Зайнабнинг ширин кулгиси,
ширин тили... Унут бўлаёзган овозни шу деворлар ўзига сингдирган эди, ҳозир йилларни
оралаб ўтиб, акс-садо беряпти. Асадбек эшитмаслик учун қулоқларини беркитиб олди. «Ада,
адажон...» Деворлар шундай деб акс-садо бераверди.
Соат бешга қадар шундай бўлаверди. Соат бешга қадар, Асадбекнинг назарида, минг йил бу
овоз тинчлик бермади. Лекин мудҳиш фикр ширин хотиротдан устун эди...
Асадбек уйга сиғмай, ҳовлига чиқди. Ҳовлини, ошхонани, ертўлани кезди. Нимадир излади.
Охири ертўладан бир қулочли арқон топиб, билагига ўраб олди.
Чувринди айтилган вақтда келиб, билакка ўралган арқонни кўрди-ю, муддаони фаҳмлади.
Арқонни олмоқчи эди, Асадбек силтаб ташлади.
Чувринди Зайнабни чақирди. Машинага ўтирдилар. Элчиннинг уйи сари юрдилар. Дарвоза
қулф эди. Зайнаб тушиб очди.
— Маҳмуд, айт унга, покланиб чиқиб, келинлик кўйлагини кийсин.
Остонада нима қиларини билмай қотиб турган Зайнабга Чувринди бу амрни етказди.
Зайнаб ўлик оёқларини зўрға судраб ичкари кирди. У отасининг билагига ўралган арқонни
кўрган, умри ниҳоясига етганини сезган эди.
...Атрофга шом қоронғуси бостириб келадир. Кеч кузнинг изғиринли нафаси сочларини аста
тўзитадир. Жувоннинг вужудини эса хуфтон зулумоти босадир, юраккинаси музлайдир, танаси
совуқданми, ёхуд ўлим шарпасининг қўрқувиданми енгил титрайдир... Кумушбиби бўлмоқни
орзу этган, бокира, аммо инжу орзулари лойга қоришган Тупроқбиби, ундан-да баттар қавмда
сўнгги нафас сари борадир...
Отаси покланиб олсин, дебди, сув поклай олармикин унинг руҳини?
Асадбек бир соатга яқин машинада ўтирди. Сўнг аста тушиб ҳовлига, ундан уйга кирди.
Назарида, оёқлари чалишди. Қандайдир куч кўкрагидан итарди, орқасига қайтмоқчи ҳам
бўлди. Бошқа бир куч эса тисланишга йўл бермади.
Зайнаб оқ либосда, уй ўртасида ҳаракатсиз турар эди. Асадбек остонада бир нафасгина
тўхтади. Шунда уларнинг кўзлари тўқнашди.
— Жон қизим, мен сени жазоламоқчи эмасман, сени бу дунёнинг ифлосликларидан
қутқармоқчиман,— деди Асадбекнинг кўзлари.
— Жоним адажон, қийналиб кетдим, қутқара қолинг... фақат онажонимни соғинаман... Онамни
бир ўпсам эди...
— Сен ҳур қизлар билан бирга бўласан...
— Йўқ, улар мендайин шармандани қаторларига олмаслар...
— Ҳадемай изингдан етиб бораман...
Асадбек бир қадам қўйди. Зайнаб отаси томон интилиб, у ҳам бир қадам қўйди. Ота кўнгли
қизини сўнгги бор бағрига босмоқни истади. Ўзини тутди. Қиз ота олдида тиз чўкмоқни истади
— тиз чўкди. Асадбекнинг кўзига ёш қуйилиб кела бошлади. Фарёд уриб юбормаслик учун
билагидаги арқонни бўшатиб, Зайнаб олдига ташлади-да, шарт бурилиб чиқиб кетди. Тиз
чўккан Зайнаб отасининг биргина сўзига зор бўлиб, илтижоли нигоҳини унинг изларига қадаб
қолаверди.
Рози-ризолик сўралмади.
Асадбек машинага индамай ўтирди. Кўкрагини рулга қадаб олган Чувринди қаддини кўтариб,
унга савол назари билан қаради.
— Ҳайда,— деди Асадбек ҳирқироқ овозда.
Чувринди уй томонга қараб қўйди-ю, буйруққа итоат этди. Машинани секин юрғизди. Асадбек:
«Нима учун тезлатмаяпсан?» деб сўрамади.
«Гуноҳларни сен қилдинг-у, жабрини қизинг тортди, айбдор ўзинг бўла туриб қизингни
жазоладингми?..»
Орқа ўриндиқда ўтирган кимдир шундай деб бақиргандай бўлди. Асадбек чўчиб, орқасига
қаради. Ҳеч ким йўқ... такрорланди. Энди овозни таниди — Жалил. Янада қаттиқроқ айтди
гапини. Сўнг яна такрорлади. Ҳар гапирганда юракдаги муз парчалана борди. Юрак муздан
холи бўлиб, илий бошлагач, бақириб юборди:
— Тўхта! Қайт орқага!
Чувринди машинани қайтараётганида Асадбек:
— Зайнаб, жон қизим! — деб ҳўнграб юборди...
ёхуд учинчи китобнинг дебочаси
Асадбек, Элчин, Ҳосилбойвачча.989 йил, 29 ноябр
Ҳосилбойвачча бу олишувда мутлақ ғолиб чиққанига амин эди. Ҳатто Хонгирейга қўнғироқ
қилиб, уни ғалаба билан қутлаган, «акахон, сиз бу ерларнинг хўжайинисиз, биз сизга ноибмиз
халос», деб камтарлик ниқоби остида ялтоқланган эди. У энди кейинги қадамлари ҳақида бош
қотирар эди. Асадбек ўлгач, аввал Кесакполвонни йўқ қилишни ўйларди. Чувринди билан
гаплашиб кўради, хизмат қилишга кўнса, унга тегмайди. Кўнмаса уруғи билан қуритиб
юборади. Ана ундан кейин майда-чуйда тўдалар ўз хоҳишлари билан эмаклаб келаверишади.
Эгилгиси келмаганларнинг бели синади... Ҳосилбойвачча янги йилни режаси бўйича ягона
ҳоким сифатида қаршилаши керак. Бу Ҳосилбойвачча учун хом хаёл эмас, тайёр пиширилган
ош эди. Сузиб еса, бас...
Бироқ... пишган ошни ейиш ҳаммага ҳам насиб этавермайди. Ҳосилбойвачча орзу булутига
ёнбошлаб, роҳатланиб сузиб юрганида Асадбек қўнғироқ қилди.
— Ҳосил...— Асадбек шундай деб сукут қилди. Гапини айтишга қийналди.
— Гапиринг, акахон,— деди Ҳосилбойвачча меҳрибонлик билан.
— Сенга тан бердим, гап йўқ...— Асадбек шундай деб хўрсинди.
Ҳосилбойваччанинг юзини шодлик ели силаб ўтди. Мағлубни бир оз калака қилиш мақсадида:
— Сизга ҳам қойилман. Бунақа тан бериш фақат ўғил боланинг қўлидан келади,— деди.
Асадбек унинг бу лутфини жавобсиз қолдириб, муддаога кўчди:
— Ҳосил, менга видеокассетанинг асл нусхасини берасан.
— Гап йўқ, акахон.
— Анави қанжиқни қаерга қочирдинг, уни ҳам берасан менга.
— Буниси энди тўғри келмайди. У қанжиқ ҳали менга кўп керак бўлади. Унинг ишини унчамунча қанжиқ эплолмайди.
— Барибир топаман уни.
— Бир укалик маслаҳатим — уни қидирманг. Мен уни сизнинг ўнта йигитингизга ҳам
алишмайман. Сиз кассетани олингу бошқасини унутинг. Ўзингиз келасизми, ё одам
юборасизми?
— Бу иккаламизнинг орамиздаги иш. Мен боролмайман. Касалман, биласан. Эски шаҳардаги
уйимда кутаман. Ёлғиз ўзинг кел. Бирга бир гаплашаман. Винзаводга тегишли қоғозлар бор,
бераман. Агар яна бошқа даъволаринг бўлса, айтасан, келишамиз.
— Мен ўйлаб кўраман, акахон.
— Майли, ўйла. Каллали боласан. Сен мен қилган хатоларни четлаб ўтсанг, узоққа борасан.
Бугун соат бешда кел, бир ўзим кутаман. Қўрқма, пистирма қўймайман. Менинг ўйиним ҳамма
вақт ўғил болача бўлади, биласан-ку?
Ҳосилбойваччанинг кўнгли қандайдир нохушликни сезди, аммо ғолиблик сурури бу сезгини
бўғди. У Асадбекнинг таклифини кўп мулоҳаза қилиб ўтирмади. Жон таслим қилаётган
ғанимнинг илтижоли кўзларини кўргиси келди. Кўкрагига оёқ қўйиб, қаҳ-қаҳ отиб кулишни
истади.
Соат тўрт яримда видеокассетанинг яна бир нусхасини олиб Шомил билан бирга эски шаҳар
сари йўл олди. Шомилни ўттиз-ўттиз беш қадам берида, кўча муюлишида қолдириб ўзи
Асадбек ҳовлисига кирди.
Асадбек болалиги ўтган ҳовлига пешинда келди. У хасталик оқибатидами ё кейинги кунларда
кўрган-кечирганлари таъсиридами, анча ҳолсизланиб, руҳсизланиб қолган эди. Машинадан
тушишда бир оз қийналди. Чувринди чаққон туриб унинг қўлтиғига кирди. Кеча Чувриндини
яқин йўлатмай, қаддини тутиб олган эди. Бугун қаршилик билдирмади. Улар ҳовлига киришгач
Чувриндининг топшириғи билан уйга қараб турган йигит чиқди. Асадбек иссиқ танчага ўтириб
роҳатланди. Чувринди узатган пиёладан бир ҳўплам қайноқ чой ичди.
— Маҳмуд, мен душманларимдан ўч олмай туриб кета олмайман. Қасоссиз кетсам, ётқизиб
кўма олмайсан, гўримда тик тураман.
— Ўша одамларни айтинг, эзғилаб ташлайман.
— Ўз қўлим билан ўлдирмасам, хумордан чиқмайман. Ҳозир отарчи келади. Ҳосилни ҳам
чақирганман. Сен нима қилишингни билиб ол.
Асадбек Чувриндига режасини тушунтирди.
Элчин қайнотасининг кутилмаган йўқловидан ажабланди. Одам юбормай, шахсан ўзи қўнғироқ
қилганига, эски шаҳардаги уйига чақирганига, машинани катта кўчага қўйиб келишни
тайинлаганига ҳайрон бўлди. Ҳатто бир оз хавотирланди. Қайнотасининг бир шумликни ўйлаб
қўйганини сезди. Унда мулоҳаза қилиш учун муҳлат кам эди. Шу сабабли айтилган вақтда
йўлга отланди.
Асадбек бу уйга келганида албатта машинада пойлоқчи ўтиргувчи эди. Катта йўл ёқасига
машинасини қўйган Элчин аста юриб келиб, пойлоқчи йўқлигидан ҳайрон бўлди. Кейин
«Асадбек келмагандир», деган хаёлда ҳовлига кирди. Ичкаридаги чироқ ёруғида ёлғиз ўтирган
Асадбекни кўрди.
Асадбек куёви кирганда ўрнидан жилмади. Ўтирган ерида қўл узатиб кўришди. Элчин
ўтираётганида йўтал тутиб, анча роҳатсизланди. Йўтал босилгач, кўз ёшини артиб, бир оз
сукут сақлади. Кейин Элчинга қаттиқ тикилиб, сўз бошлади:
— Мен ҳаётимда кўп хато қилмаганман. Энг катта хатоим нима, сен биласанми?
Қайнотасининг дабдурустдан сенсирашидан суҳбат оқибатида кўнгилга ханжар бўлиб
санчилажагини сезди. Сезгани учун ҳам саволга жавоб қайтармади. «Қани, гапираверинг»,
дегандай бошини эгиб ўтираверди.
— Энг катта хатоим — сени ўлдирмаганим. Сен қизимнинг ҳаётини барбод қилдинг. Мен
ҳотамтойлик қилиб юбордим. Сен Шилимшиқни ўлдирдинг. Аслида у сени ўлдириши керак эди.
Сен хотинни эплайдиган эр эмас экансан. Зайнабни сен бадном қилдинг... Мен сенга ҳамма
гапни айтмайман. Энди бир ўғил болалик қиласан, ўч оласан!
Элчин бу гапни унча тушунмади. Бошини кўтариб сўрамоқчи эди, Асадбек гапиртирмади:
— Жим бўл. Сен бугун айтганимни қиласан. Қолган гапларни кейин биласан. Ҳозир
айтадиганим битта: эркак бўлганингдан кейин эркакча яша. Чироқни ўчир.— Асадбек шундай
деб соатига қараб олди. Элчин чироқни ўчиргач, ўрнидан туриб бориб дераза ёнига ўтирди. Уй
совуқ эмас эди. Элчин унинг қўлқоп кийиб олганидан ажабланди.
— Деразани қиялаб оч,— деб буюрди Асадбек.
— Ташқари салқин-ку?
— Бир табақасини қиялаб оч. Ўзинг панада ўтир. тур дейишим билан турасан. Айтган ишимни
тез бажарасан. Ўйлаб ўтиришга фурсат бўлмайди.
— Нима қилмоқчисиз, билишим мумкинми?
— Мен сенга қасос олиш қанақа бўлишни кўрсатаман. Ҳозир ўлиши керак бўлган одам сенинг
ҳам, менинг ҳам номусимни булғади.
Асадбек шундай деб қўнжидан тўппонча чиқарди-да:
— Энди менга халақит берма,— деб қия очиқ дераза оша кўча эшикни мўлжалга олди.
Асадбек болалигида, янги йил кутадиган куни шу эшик очилишини, отасининг кириб келишини,
сўхтаси совуқ икки кишини уриб-уриб ҳайдаб юборишини кутган эди. Бу икки киши отасини
олиб кетганидан кейин ҳам шу ёққа кўп тикилди. Унинг учун бу эшик ҳовли билан кўчани
боғлайдиган бир восита эмас, балки умид қопқаси эди. Афсус шуки, ўша йиллар бу умид эшиги
очилмади...
Ҳозир ҳам тикилиб ўтирибди. Ҳозирги умиди бўлак — қасос! Ҳозир ажал бир малъунни ҳайдаб
келиб унга рўпара қилади.
Ниҳоят эшик очилди. Ҳосил кўринди. У ҳеч нарсадан тап тортмай, ҳовлига қадам қўйди. Бир
қадам... иккинчиси... Учинчисига улгурмади.
Тепки босилди.
Одам жонига ташна ўқ кўкракка қадалди. Сўнг иккинчиси... учинчиси...
Ҳосилбойвачча аланглашга ҳам улгурмади.
Мағлуб одамнинг илтижоли кўзларини кўра олмади.
Асадбек тўппончани Элчинга тутқазди:
— Чиқ тез, ўлмади шекилли, қўлим титради. Тирик бўлса от.
— Нимага?
— Чиқ деяпман! Зайнабни булғади бу, эшитяпсанми?! Эркакмисан ўзинг!
Элчин бу гапга ишонқирамай, тўппончага қўл чўзди. Асадбек яна бақиргач, ҳовлига чиқди.
Ҳосилбойваччага яқинлашди. Лекин ўқ узмади. Тепкини босишга ҳожат ҳам йўқ эди. Шу заҳоти
эшик тепки зарбидан очилиб остонада Шомил кўринди. Ғилай ерда қонга беланиб ётган
хўжасини, тўппонча ушлаб турган Элчинни кўрди-ю, ўйлаб ўтирмай унга ўқ узди. Элчин
қаршилик қилишга ҳам улгурмади.
Шу нафаснинг ўзида пайдо бўлган Чувринди аввал Шомилни отмоқчи бўлди. Лекин
Асадбекнинг топшириғини эслаб, Ғилайнинг орқа миясига тўппонча қўндоғи билан зарб билан
урди. Ғилай Шомил хўжаси ёнига беҳуш йиқилди.
Асадбек уйдан битта-битта босиб чиқиб келди. У энди бир неча соат илгариги ҳолсиз хаста
одам эмас, қаддини мағрур тутувчи Асадбек эди...
Асадбек Ҳосилбойвачча тақдирини ҳал этиш режасини тузаётган дамларда Кесакполвон
кутилмаган бир муаммони ечиш билан банд эди. Мусаффо осмонда оҳиста сузаётган учоқ
булутлар тўдасига кириб асабий титрай бошлагани каби, кейинги воқеалар уни бир-икки
силкиб қўйган, бу воқеаларни бўйига мос фаросати билан қаричлаб, шунга яраша хулоса
чиқариб юрганида Чувриндининг йигитларидан бири кутилмаган масалага рўбарў қилди.
Шу пайтгача Чувриндининг йигитлари Кесакполвонга, ёки аксинча, Кесакполвоннинг зўрлари
Чувриндига бирон-бир масалада мурожаат қилишмаган эди. Ёзилмаган қонун асосида бунга
ҳақлари йўқлигини яхши билишарди. Агар Кесакполвон Чувриндининг йигитига (ёки аксинча)
бир юмуш буюргудай бўлса ҳам, бу йигит вазифани адо этишга киришишдан олдин ўз
ҳожасини албатта огоҳ этарди. Чувринди буюрган ишни бажармай Кесакполвонга мурожаат
этиш, аниқроғи, буйруқдан бўйин товлашни фавқулодда ҳолатлар сирасига киритиш мумкин.
Яна ажабланарли томони шундаки, шилтаси чиқадиган ишни Чувринди Кесакполвон зиммасига
оширишга уринарди. Шилтароқ иш раҳм-шафқат деган тушунча билан муроса қила олмагани
сабабли Чувриндида уйғониб тургувчи бу туйғу панд бериб қўйиши мумкин эди. Буни билгани
учун ҳам Кесакполвон Чувриндининг бу кичик ҳийласидан оғринмасди. Қасамни бузган
табибнинг ўлимга ҳукм қилиниши Кесакполвон учун бир муаммо бўлса, ҳукмни ижро этишни
Чувриндининг ўз зиммасига олгани яна бир топишмоқ эди.
Кесакполвон бу янгиликни эшитгач, йигитга кўзларини лўқ қилганича топишмоққа жавоб
излади. Чувриндининг бу йигити шаҳарда, балки бутун мамлакатда кўриниши жиҳатидан ягона
бўлса эҳтимолдан ҳоли эмас. У ўн-ўн икки ёшга қадар барча қатори бўйга ўсган-у, сўнг
эринибми ё яна ўсиш лозимлигини унутибми, бола гавдасида қолган эди. Бу ҳолдан бехабар
калла эса катталашиб бораверганди. Агар у бир оз ҳаракатсиз турса, қайси ношуд ҳайкалтарош
ёш болага катта одамнинг хумдай бошини ўрнатиб қўйибди, деб ўйлаш ҳам мумкин эди. Гавда
билан калланинг номутаносиблигига ботиндаги шафқат ва бемеҳрлик зиддияти қўшиб қаралса,
Миродил деган исмнинг нақадар ноўрин эканини фаҳмлаш мумкин. Дунёдаги бир қанча
ноўринликларни ўзида мужассам этган бу йигит Чувриндининг махсус топшириқларини
бажарар эди. Ҳамиша икки-уч бақувват йигитлар билан бирга юрувчи Миродил ҳар қандай
одамга тап тортмай тик борарди. Қисқагина гапириб, қўққисдан нақ киндикни мўлжаллаб
муштларди. Унга бу зарбани биров ўргатганми, ёки икки қош ўртасига уруш учун бўй калталик
қилганидан киндикни мўлжаллашга мажбурми эди, айтиш мушкул. Ҳарҳолда, унинг тошдай
муштидан татиб кўрган одам барака топмасди. Мушт зарби керагидан заифроқ бўлган
тақдирда ҳам бақувват йигитларнинг тепкилари бу камчилик ўрнини тўлдириб қўярди.
Кесакполвон Миродилнинг нималарга қодир эканини ўз кўзи билан кўрмаса ҳам, кўп эшитган,
биларди. Билгани учун ҳам Чувриндининг топшириғи нечоғли муҳим эканини англаб етди.
«Дўхтирнинг гуноҳи нима экан? — деб ўйлади Кесакполвон. — Бекка бир бало бўлдими, сал
нарсага «ўлдир» деб юборяпти. Бунақада шаҳарда тирик зот қоладими? Балки дўхтир ўладиган
одамдир, унда нима учун мендан яширди? Маҳмуд нима қилиқ қилиб юрибди? Ё бу Хумкаллани
менга рўпара қилиб бир ҳунар кўрсатмоқчими? Ё бунақа ишларни сен эплай олмайсан,
дейишмоқчими?..»
Хумкалла дардини айтишга айтиб қўйди-ю, Кесакполвоннинг ўйга толганини кўриб, хавотири
уйғона бошлади. Унинг назарида бу фикрлаб ўтириладиган масала эмас, «ҳа» ёки «йўқ» деб
қўйиш билан битадиган осонгина иш эди. Кесакполвоннинг хаёл саҳросида илонлар каби
ўрмалаётган гумонларини бу бечора қайдан билсин? Хумкалла ташвиш жарига томон қадам
қўйган пайтда Кесакполвон тилга кирди:
— Қандай гум қилишни ўйлаб қўйдингми?
— Йўқ ҳали...
— Сенга иш топширилган эди?
Хумкалла унинг ўткир нигоҳидан кўзларини олиб қочди.
— Ишдан бўйин товлашнинг оқибати нима бўлишини билмасмидинг? Ё дўхтир билан бирга
жўнагинг келиб қолдими?
Хумкалла Кесакполвонга бир қараб олишга журъат этди.
— Гапир! Балодан қайтмайдиган бола эдинг-ку, нимага аммамнинг бузоғига ўхшаб қолдинг?
— Ака, нима десангиз денг, мен ишдан қочадиган боламасман. Ўрнига ўзинг ўл, денг, ўлмаган
ўғил боламас.
— Намунча, ўв ўғил бола? — деди Кесакполвон кесатиқ оҳангида. — Дўхтир ким ўзи,
аммангнинг эрими ё киндигингни кесганми? Ё...
— У... ойимларга қараган. Ҳалол қараган.
— Ойинг ўлиб кетган шекилли?
— Ҳа... Лекин ўша дўхтирни доим дуо қилардилар.
— Ойинг дуо қилгани учун ўлдиришга қўлинг бормадими? Шунақа кўнгилчан ойимчахон бўлиб
қолувдингми? Хўш, нима учун гум қилиш керак экан, биласанми?
— Йўқ...
— Нима учун Маҳмуднинг ўзига айтмадинг дардингни?
— Гапларини дарров қайтара олмадим.
— Энди мен даллоллик қилайинми?
— Сиздан маслаҳат сўраб келдим.
— Мен ҳам йўқот, десам-чи? Ё йигитларимга айтсам-чи?
— У ёмон одам эмас, гуноҳи бўлса кечириш мумкинмасми?
— Сен бола, менга ақл ўргатма. Бор, жўна, турқингни кўрмай. Маҳмудга бориб айт, «Мен
ҳезалак бўлиб қолганман», де.
Хумкалла қўлидаги умид чиннисини тушириб синдирган ночор одам ҳолида ўгирилиб бир-икки
қадам қўйган эди, Кесакполвоннинг амри эшитилди:
— Тўхта! Майли, сазанг ўлмасин. Дўхтирни Оқтеракдаги жойга олиб борасан. Бехит бўлсин.
Қани, гаплашиб кўрай-чи.
Хумкалла таъзим қилиб, миннатдорчилигини изҳор этган бўлса-да, Кесакполвоннинг бирдан
юмшаб қолиши кўнглида шубҳа уйғотди. Шу боис кўчага чиққач, бир неча нафас ҳаракатсиз
турди. «Бекор келибман, — деб ўйлади у. — Ҳеч кимга айтмай қочириб юборсам бўларкан.
Бунақа зўр дўхтир Масковга борсаям хор бўлмайди, нонини топиб ейди. Ҳали ҳам бўлса
шундай қилсаммикин? «Бордим, йўқ экан, тополмадим», десам-чи?» Хумкаллага ўзининг шу
фикри маъқул келиб, машина томон юришдан аввал одати бўйича атрофга аланглаб олди.
Ўзидан икки қадам нарида тиржайиб турган йигитга кўзи тушгач, шаштидан қайтди. «Булардан
энди қутулиб бўлмайди. Ҳиротдан бўлса ҳам топишади. Ҳозир изимга тушишади. Энди қочириб
бўлмайди. Иш атала бўлди. Оқтеракка олиб борай-чи, ҳарҳолда у ер одам ўлдирадиган жой
эмас...» Хумкалла аниқ бир қарорга келиб, машинасига ўтирди.
Шаҳарнинг кунботар томонидаги этакдан бошланувчи Оқтерак қишлоғининг чойхонаси кечаю
кундуз очиқ бўлади. Бу ерда истаган одам истаган пайтда чойхўрлик, ҳамён кўтарса ошхўрлик
ҳам қилиши мумкин. Ҳовуз лабидаги мажнунтолнинг чилвир сочлари остига қўйилган иккита
темир сўри кун бўйи қишлоқ қариялари билан банд бўлади. Текин чой-нонга, баъзан ошхўрлар
ҳиммати билан узатилиб турувчи ошга ўрганган қариялар ҳожатхона ёнидаги йўлак қайси уйга
олиб боришини, у ерда қандай савдолар бўлишини фаҳмлашса ҳам, бировга чурқ этиб оғиз
очишмайди.
Кузнинг совуқ нафаси сезилиб қолгани учунми, сўрилардан бири бўш, иккинчисида эса беш
қария ёнбошлаб олиб, мудрарди. Кесакполвон уларга бир қаради-ю, салом бермай, ҳожатхона
ортидаги уйча томон юрди. Бу хона ҳам бошқаларидан айтарли фарқ қилмайди. Жиҳозларига
зирага тўйинган ошнинг, ёғ, ароқ, сигарет тутунининг ҳиди сингиб кетган. Бошқа хоналар
фақат кундузи гавжум бўлса, бундагилар туну кун уйғоқ, ҳамиша сергак. Ўчоқбошидаги бир
қозонда фақат шу хона эгалари учун эртаю кеч турли таомлар қайнаб туради. Бу ер
Кесакполвоннинг таъбири билан айтганда — «қозихона». Асадбек «Бу ҳунарингни ташла», деб
буюрган бўлса-да, у «тарки одат — амри маҳол» дегандай билганидан қолмайди. Кесакполвон
жавобгарларнинг мўлтиллаб қарашларини, йиғлашларини, тавбалар қилиб эмаклашларини
томоша қилишни ёқтиради.
Кесакполвоннинг ўзигагина тобе бўлган бу «қозихона» гавжум эди. Қозилик вазифасини адо
этаётган йигит ҳожаси кириб келиши билан ўрнидан бир қўзғолди-ю, «давом этавер» деган
ишорани кўриб, жойида қотди. Қош-кўзлари қоп-қора, соқоли ўзига ярашган бу йигитни кўчада
кўрган одам тақводор, имон эгаси деб ўйлайди. Бу кўриниш, бу алдамчи соқол кўпчилик
фикрини чалғитади. Айниқса, бу «қози» бошига оқ ҳожидўппи кийиб олсами, бас, унинг
сўзларини даъвогарлар ҳам, жавобгарлар ҳам шариат ҳукми сифатида қабул қилаверадилар.
Тили ҳали имон калимасига келмаган, пешонаси ҳали саждага бормаган бу йигитни
«қози»ликка Кесакполвоннинг ўзи тайин этган, Ҳалимжонни синаб беришни ҳам айнан шунга
топширган эди.
Кесакполвоннинг мўлжалича Хумкалла табибни бу ерга ярим соатдан кейин бошлаб келиши
мумкин эди. Шу боис ишнинг «белига тепмай», якунланишини кузатмоқчи бўлди. «Қози»га
яқин ўтирган, кийимлари йиртилиб, қовоғи кўкарган йигитга қараб, «айбдор» шу эканини
фаҳмлади. Турли ёшлардаги тўрт кишининг ташқи кўринишларидан мусофир эканликларини
англамоқ мумкин эди. Даъвогарларнинг ёши улуғроғи эшикдан кириб келган кўримсиз гавдали,
эти устихонига ёпишган, қалдирғоч мўйловли Кесакполвонга бир қараб олди-ю, «еътибор
беришга арзигулик одам эмасга ўхшайди», дебми яна «қози»га ўгирилиб, гапини давом
эттирди:
— Ёшулли, бу манғлайи қора пулимизни, поезд паттасининг ҳақини ҳам тўлаши керак. Сиз
ундириб беринг, ёшулли, биз сизни инжитмаймиз.
— Бекорларни айтибсиз, бир тийин ҳам бермайман, — деди қовоғи кўкарган йигит, ўжарлик
билан.
— Бермасанг, терингни шилиб оламан, манғлайи қора! — деб бақирди даъвогар.
«Қози» уларни тинчитиш учун столни муштлади:
— Овозларингни ўчир! Мен сўрайман, сен эса жавоб берасан, — деб жавобгарга қаради: —
Демак, диспетчернинг хонасида чой ичиб чиқдингми?
— Ҳа, айтдим-ку?
— Жавоб бер, маҳмаданалик қилма.
Бу саволга яқингинада жавоб қайтарган йигит Кесакполвон учун сўроқ атайин
такрорланаётганини фаҳмламади. Аксинча, қайта сўроқ замирида бир шумлик ётибдимикин,
деб хавотирланиб, довдираган ҳолда жавоб берди:
— Трамвайим чет йўлда турувди. Қарасам, эшиклари очилиб қолибди. Булар бемалол
жойлашиб ўтиришибди. Бир киши «Шу қариндошларимни вокзалга олиб бориб қўясан, рози
қилишади», деди.
— У бизарнинг қариндош эмас, уни танимаймиз. У сенинг ҳамтовоғинг, — деди даъвогар. —
Унга йўлкирани нақд санаб бердик. У «Трамвайчи ошнам, бир оғиз айтсам, ўн беш минутда
бирон ерда тўхтатмай ғир этиб элтиб ташлайди», деди.
Бу гапни эшитиб, жавобгар ҳазин жилмайди:
— Эси жойидами буларнинг. Трамвайни тўхтатмай ҳайдаб бўларканми? Олдиндаги
трамвайларнинг тепасидан учиб ўтаманми?
— Чалғима, бўладиган нақд гапни гапир, — деди «қози».
— Ишим охирлаб қолувди. Пул берса тешиб чиқмайди, олиб бориб қўя қолай девдим.
Қайрилишга етганда тўхтаб, пулни бериб қўйинглар, дедим. Бунақалар трамвайга чиққанида
мард, манзилига етганида тирриқлик қилишади. Ўйлаганимдай бўлди: пулни шеригингга
бердик, деб ғирромлик қилишди. «Менинг ҳеч қанақа шеригим йўқ», десам ҳам ишонишмади.
«Агар пулни бермасаларинг бошқа ёққа қараб бурвораман», десам ҳам кўнишмаганидан кейин
трамвайни шартта паркка қараб ҳайдадим. Кейин мени дўппослаб қолишди. Мени деб
поездларига кечикишганмиш.
— Ёшулли, сиз буни эмас, мени тингланг! Бу манғлайи қоранинг шериги бор. Бизар поезднинг
паттасига куйдиқми, бу бирми? Бизар бозордан қолдиқми, бу иккими? Ана шунинг жаримасини
тўласин.
«Қози» ўз ишига пухта бўлса-да, ҳожасининг мартабасини иззат қилиб «сиз буюринг»,
дегандай қаради. Кесакполвон унинг савол назарини эътиборсиз қолдирмай даъвогарни
сўроққа тутди:
— Шеригига қанча пул берувдиларинг?
— Ўн сўм сўровди, аммо учга ризо бўлиб эди, — деди даъвогар унга ўгирилиб.
«Бу қанақа гўл одам ўзи, — деб ўйлади Кесакполвон. — Шошиб турган одам ҳам трамвайни
кира қиладими?»
— Бу хом иш, — деди Кесакполвон масалага якун ясаб. — Пулни кимга берган бўлсаларинг,
ўшани топиб келларинг.
— Ёшулли, сиз ҳақиқат қилмадингиз, — даъвогар ўрнидан туриб, қўлини пахса қилди: — Биз
буларни танимасак. Шаҳарни билмасак...
— Ўтир, — деди Кесакполвон, унга ўқрайиб. — Сен менга қўлингни пахса қилма! Онангнинг
уйимас бу. Неча кишилашиб урдиларинг буни?
— Бизми?.. Бир-икки туртдик-да.
— Ўзинг айт, неча киши урди сени?
— Еттита эди.
— Бекордан-бекор урганларинг учун ҳар бир киши бўйнига икки юздан, жаъми бир минг тўрт
юз берасанлар.
— Биз берамизми? — деди даъвогар ажабланиб.
— Олдин милисага ҳам боришган, — деди «қози» масалага аниқлик киритиб. — Гувоҳлар ҳам
бор...
— Э, ҳали шунақами? Унда ҳисобга тўғри қилиб, икки мингни санаб беришсин-у, қораларини
ўчиришсин. Бошқа гап йўқ!
— Ёшулли, сизлар адолат қиласизлар, деб эшитган эдик?
— Бу адолат бўлмай нима?
— Биз тўламаймиз. Милисага арз қиламиз.
— Милисага бориб овора бўлмайсан. Милисанинг ўзи ўлигингни олиб кетади, — деди «қози»
совуқ оҳангда. Жавобгарнинг довдираганини кўриб қўшиб қўйди: — Уч-тўрт кундан кейин
зовур ёқасида қулоқ-бурунларингни итлар ғажиб кетганидан кейин топишади.
Бу гапни эшитгач даъвогарлар бир-бирларига мўлтиллаб қараб қолишди. Назарларида
уларнинг қулоқ-бурунларини ҳозирнинг ўзида итлар ғажиб ташлагандай бўлиб, этлари
сесканди.
— Ёшулли, адолат қилинг, — деди шу пайтгача гапга аралашмаётганлардан бири. — Дуруст,
биз милисага бормасмиз, бу ағажонга ҳам даъвойимиз йўқтур. Ижозат этинг, юртимизга
кетайлик.
— Бу ерда ҳукм битта бўлади. Сенинг даъвойинг бўлмаса, буники бор. Пулни тўлайсан, тамом!
— деди «қози».
Кирасолиб ишни бузган қалдирғоч мўйловли бу кишидан нажот тилаб мўлтиллаб қарадилар.
— Бизнинг бунча пулимиз йўқ, — деди ҳозиргинада қўлини пахса қилиб гапирган даъвогар.
— Пулинг бўлмаса молинг бор. Шаҳарда қариндошларинг бор, ошна-оғайниларинг бор, — деди
Кесакполвон. — Сен бир соатда пулни олиб келасан. Шерикларинг шу ерда ўтиради.
— Люкс хонамиз бор, — деди «қози», — бир соатда келмасанг, ҳар соатига яна мингдан
қўшилади. Соат ўн иккигача етиб келмасанг, шерикларингдан умидингни уз. Ўзингни эрталаб
ўзимиз қидириб топамиз.
Бу гапдан кейин даъвогарлар ўринларидан туриб қочишга шайланишган эди, орқада турган
йигитлардан биттадан мушт еб, масала узил-кесил ҳал бўлганини англадилар.
Даъвогарларнинг учтаси ташқаридаги ҳужрага қамалиб, биттаси пул топиб келгани кетгач,
Кесакполвон «қози»га қараб:
— Бунинг ҳақини бериб юбор, — деди.
«Қози» чўнтагидан пул чиқариб санади-да, жавобгар йигитга узатди:
— Омадинг чопиб қолди, ма, ол, — деди ҳиммат қилиб.
— Керакмас, пул керакмас, шулардан қутқарганларингиз учун раҳмат сизларга, — деди йигит
пулдан кўзларини олмай.
— Сенинг ҳақинг бизга ҳам керакмас, — деди Кесакполвон. — Олавер, уст-бошингни тузат.
Йигит бўлсанг, бундан кейин уч сўмга паст кетма.
Ҳозиргина бир балога мубтало бўлишдан қўрқиб ўтирган йигит ишонқирамаган ҳолда бир
пулга, бир «қози» га қараб, қўлини чўзди.
— Ҳеч кимга айтмайман, — деди миннатдор оҳангда.
Бу гапдан «қози»нинг энсаси қотди.
— Хоҳласанг радиода гапирмайсанми! Бор жўна, қип-қизил тўнка экансан-ку?!
Йигит қайта-қайта раҳмат айтганича шошилиб чиқиб кетди.
— Қўйиб берганингизда бу тўнканинг елкасига ҳам бир-икки сўм илардим, — деди «қози».
— Бунинг нимасига иласан, уч тийинлик патта сотиб кун кўрадиган бола бўлса. Пули
йўқлигидан уч сўмни талашиб калтак еб юрибди-да. Анави гўлларни жазолаш керак. Иккинчи
лаллайиб юрмайдиган бўлишади. Сен энди йигитларингни олиб ташқарида кут. Бир одам
келади. Ҳушёр бўлларинг. Яккама-якка гаплашишим керак.
— Дастурхонни янгилайми?
— Ҳа. Сал одамбашара қилиб қўй. Ўтирган жойларинг молхонага ўхшайди. Одаммисанлар ё
молмисанлар?!
Кейинги гапини худди Асадбекка ўхшаб айтди. Тартибни яхши кўрадиган Асадбек дуч келган
жойларда ўтиравермасди. Бирон-бир чойхонага боргудай бўлса ҳам иркит кўрпачалар, ёғ
томган шолчаю дастурхонни кўргач, бир зум қараб турарди-да, сўнг индамай изига қайтарди.
Кесакполвонга эса фарқи йўқ эди. Чарчаган бўлса, иркит кўрпачага ҳам ёнбошлаб олаверарди.
Унинг ҳозирги танбеҳи қози учун янгилик бўлса-да, «нозикроқ одам келади шекилли», деб
ўйлаб, ижрода иккиланмади. Бир зумда дастурхон алмаштирилди. Патир нонлар, мева-чева...
шунга яраша ичимлик билан безалди. Худди шуни пойлаб тургандай остонада аввал Хумкалла,
сўнг кўзларида ҳайрат ва хавотир зоҳир бўлган табиб кўринди.
Хумкалла табибни «бир оғир касал бор, кўриб қўйинг», деган илтимос билан бошлаб келган
эди. Машина чойхона ҳовлисига кириб тўхтагач, табиб унга ажабланиб қаради.
— Орқадан яқин йўл бор, у ёққа мошина ўтолмайди,— деди Хумкалла унинг савол назарига
жавобан.
Табиб бир нимани сезди-ю, аммо қайтишга истиҳола қилиб, эргашди.
Табиб Хумкаллани танирди, аммо нима иш билан шуғулланишини билмасди. Агар биров унга
«Шу хумкалла Асадбекнинг одамларидан» деса, ишонмай кулган бўларди. Лекин унинг
устидаги кийим, тагидаги машина бу одамнинг анойилардан эмаслигини билдириб турарди.
Табиб уни касалхонада бир неча бор кўрган, аммо айтарли эътибор бермаган эди. Онасини
олиб кетгач, икки-уч ой кўринмади. Кейин кутилмаганда пайдо бўлиб, тугунча узатди-да:
— Ойим сизга атаган эканлар, — деди.
— Ойингиз... тузукмилар? — деди табиб.
— Ўлдилар. Охирги куни ҳам сизни дуо қилдилар.
— Касални сал ўтказиб юборган экансизлар, — деди табиб ўзини оқлаш мақсадида.
— Ойим «Худонинг хоҳиши шу», дедилар...
Тугунчада бир жойнамоз, кўйлак, озгина пул бор эди...
Шундан кейин ҳам Хумкалла икки-уч келиб хасталанган танишлариникига олиб борди. Шу боис
ҳам унинг бугунги ташрифи табибда ҳеч қандай шубҳа уйғотмаган эди.
Ҳожатхона ёнидан ўтаётганида шу томонга тикилиб турган йигитларга кўзи тушиб, хавотири
уйғонди. Остона ҳатлаб ичкари кириши билан рўпарада ўтирган қалдирғоч мўйловли одам
«келинг, дўхтир!» деб қўйгач, шу ерда бир бало бўлишини фаҳмлаб, оёғида қалтироқ турди.
«Ким бу ўзи? — деб ўйлади у. — Биттаси «Ҳеч кимга айтмайсан», деб қасам ичирди. Ғилайи
келиб «жон керакми, қасам керакми?» деб кекирдагимни суғуриб олай деди. Буниси қайси
томон?»
— Ўтиринг, дўхтур, — деди Кесакполвон, — касал кўравериб эзилиб кетгандирсиз. Соғ одамлар
билан ҳам би-ир отамлашинг, — Кесакполвон шундай деб Хумкаллага қараб қўйган эди, у аста
изига қайтиб, эшикни зичлаб ёпди. Табиб ўтириши билан Кесакполвон қўлига пиёлани олдида:
— Оқиданми ё қизилиданми? — деб сўради.
— Раҳмат, мен ичмайман, — деди табиб.
— Нима бало, сўфимисиз? Дўхтир зотининг ичмайдигани бўлмайди, — у шундай деб
пиёлаларга коняк қуйди. — Қўрқманг, мен сизни ўлдириш мақсадида чақирмадим.
— Қўрқаётганим йўқ... — деб гап бошлади табиб. Аммо Кесакполвон уни гапиртирмади.
— Қани, олайлик, олдирмайлик. Йигит ўлмайлик, бало кўрмайлик.
Косагул пиёлани бир кўтаришда бўшатиб, тамшаниб қўйгач, гапни чувалаштирмай ичавергани
маъқул эканини фаҳмлаб, пиёлани қўлига олди. У ичиб бўлгунича Кесакполвон кутиб турди,
сўнг яна қуйди-да:
— Жуфт бўлсин, — деб изоҳ берди.
Жуфтдан сўнг тоқ, кейин яна бир карра жуфт бўлиб, табибнинг юзларига қизиллик югургач,
Кесакполвон муддаога ўта бошлади:
— Очиғини айтсам, дўхтир зотига тобим йўқ. Ўн йилми ё ўн беш йилми олдин биқиним оғриб
дўхтирхонага борувдим. Биттаси иккинчисига рўпара қилди, униси ўнинчисига юборди, хуллас,
отнинг калласидек қоғозга касалларимни ёзиб беришди. Етти-саккиз хил касалим бор экан.
Вей, томи кетганлар, шунча касал ўликда ҳам бўлмайди, дедим. Берган дориларининг
биттасини ҳам ичмадим. Мана, юрибман, ўлмай.
— Энди дўхтир текшириб кўриб, борини ёзади-да.
— Ҳе... ёзса ёзиб бўксин. Сиз... мени танийсизми?
— Йўқ.
— Хумкалла... кимлигимни айтмадими?
— Бир касални кўриб қўйинг, девди.
— Ҳа... ўша касал — менман.
— Сиз?
— Ҳа, мен. Менинг битта касалим бор. Ким мендан сир яширса, ўшанга қизиқавераман. Билиб
олмагунимча қўймайман. Хўп, мени танимасангиз Асадбек деган одамни эшитганмисиз?
— Эшитганман, — табиб шундай деб Кесакполвоннинг ўткир нигоҳига дош беролмай кўзларини
олиб қочди.
— Эшитганмисиз ё танийсизми?
— Танийман.
— У-чи? У ҳам сизни танийдими?
— Билмадим. Танисалар керак.
— Танисалар керак?.. Ҳм... мен ҳам таниса керак, деб ўйловдим. Маҳмуд-чи, уни ҳам
танийсизми ё эшитганмисиз?
— Нима учун сўраяпсиз?
— Ҳозир айтдим-ку, шунақа касалим бор, деб. Агар тўғрисини айтмасангиз касалим қўзиб,
тутқаноғим тутиб қолса, чатоқ. Жавоб беринг!
— Танийман.
— Қанақасига танийсиз? Ким таништирган?
— Кўриб қўйганман.
— Кимни? Маҳмуднинг онасиними?
— Йўқ. Онасини танимайман.
— Кимни кўргансиз? — Кесакполвон энди таҳдид оҳангига ўтди. Бу оҳанг табибга тутқаноқнинг
бошланишидай туюлиб, бир сесканди.
— Кимни деяпман?
— Айтолмайман... Қасам ичганман.
— Менга айтишинг мумкин, — Кесакполвоннинг сенсирашга ўтиши ўзи айтган тутқаноқнинг
бошланишидан дарак эди. Табиб бу ҳам ғилайга ўхшаб кекирдагимга чанг солмасин, деб
қўрқиб, айбдорларча секин деди:
— Асадбек акамни...
— Асадними? Уни нимага кўрасан? Касалми?
— Айтолмайман... қасам...
— Қасам-пасамингни қўй. Мен Асаднинг энг яқин ошнасиман, мен билишим керак. Гап
иккаламизнинг орамизда қолади.
— Биттаси ҳам шунақа девди, айтиб қўйибди.
— Ким?
— Танимайман... гавдали бир ғилай одам.
— Шомилми?
— Отини билмайман. Келасолиб томоғимдан бўғди. «Асадбекнинг касалини айтасан», деб
туриб олди. «Айтмасанг ўласан», деди.
«Ҳа, бу — Шомил, — деган қарорга келди Кесакполвон. — Бу хунаса қаердан ис олди?
Асадбекнинг касали билан нега қизиқди?»
— Айтдингми?
— Ҳа.
— Қасамни бузган бўлсанг... ўлишинг керак.
— Айбим нима?
— Ғилайга нима дединг?
— Касалини айтдим.
— Қанақа касал? Шамоллаганми?
— Йўқ... касаллари жуда жиддий... рак. Ўпкаларида.
— Нима?! — Кесакполвон сапчиб туриб, стол атрофини айланиб ўтди-да, табибга яқинлашгач,
ёқасига чанг солиб бир-икки силкиди: — Нима деяпсан, хунаса! Йўталса рак бўлаверадими?!
— Текширдим. Красноярда ҳам қаратишган экан.
Красноярни эшитиб, табибни қўйиб юборди. «Отамни зиёрат қиламан», деб кетувди, дўхтирга
текширтиргани борган экан-да?» деб ўйлади. Жойига қайтиб боришга мадори етмаётгандай
табибнинг ёнига ўтирди. «Асадга нима бўлди? Нима учун дардини мендан яширди? Нима учун
бу сирни Маҳмуд билиши мумкин-у, мен бехабар қолишим керак? Дўхтирни сир очилмасин, деб
ўлдиришмоқчи бўлишдими? Ё Ғилайга айтиб қўйгани учунми? Ғилай билдими, демак, Ҳосил
ғимирлаб қолган. «Рак бўлса, эрта-индин ўлади», деган. Ҳосилнинг-ку, муддаоси аниқ. Маҳмудчи? Мендан кўрган яхшиликларига жавоби шуми? Чувринди дегани чувриндилигича қоларканда, а? Асаднинг ўрнига иштаҳа сақлаяптими? Менга хўжайин бўлмоқчими?.. Ебсан!»
Кесакполвон кейинги сўзни беихтиёр овоз чиқариб айтди. Табиб унинг нима деганини
англамади:
— Гапингизга тушунмадим?
Кесакполвон чалғиган хаёлини бир ерга жамлаб, табибга қаради:
— Балки адашаётгандирсан? Красноярдагилар ҳам янглишишгандир?
— Бўлиши мумкин...
— Бўлиши мумкин? Унда нима учун ваҳима қиласан?
— Шунга асос бор-да. Узил-кесил хулоса чиқариш учун касалхонада ётишлари керак. Ўпкадан
сув олсак, кейин аниқ бўлади.
— Нимаси аниқ бўлади?
— Агар сув тоза чиқса, бошқа гап, қонли, йирингли бўлса, унда... чораси қийин...
— Нега ётқизмадинг?
— Кўнмадилар.
«Овоза бўлишдан қўрққандир», деб ўйлади Кесакполвон.
— Шу соҳадаги дўхтирларнинг зўри сенмисан?
— Мендан зўрроқлари ҳам бордир... лекин... хафа бўлманг-у... ҳозир чораси йўқ, улар ҳам ҳеч
нима қилишолмайди.
— Қўлларингдан ҳеч бало келмаса, нима қилиб юрибсанлар дўхтирман, деб керили-иб?
Бировнинг эрта-индин ўлишини айтиш учун ҳам дўхтир бўлиш керакми? Э, хунасаи давронлар!
— Кесакполвон хуморидан чиққунича сўкинди. Табиб халқ оғзаки ижодини ўрганаётган
олимдай бошини эгиб, сукут сақлаганича тоқат билан тинглади.
— Хўп, — деди Кесакполвон сал ҳовуридан тушгач,— дўхтирларинг эплолмабди, янги чиққан
экстрасенслар-чи?
Табиб бош чайқади:
— Улар лўттибоз-ку!
— Тузатишаётганмиш-ку? Одамлари бормиш-ку?
— Мен у лўттибозларга ишонмайман. Асаблари заиф одамларни лақиллатишади.
— Тузатиш ўзингнинг қўлингдан келмайди, лўттибозларга ишонмайсан. Бир одам шунақа бўлиб
ўлиб кетаверадими? Билиб қўй, Асад ўлса, сен ярим кун ҳам яшамайсан!
— Нимага ахир... мен...
— Латтачайнарлик қилма. Бу ҳукмни мен чиқармаганман. Бекор ҳам қилолмайман. Жонингни
сақлашнинг йўли битта — Асадни тузатасан.
— Ётишлари керак. Нур бериб кўриш керак. Дори-дармонларни айтганман.
Кесакполвон «Асадни тузатасан» деб буюришга буюрди-ю, «Бу энди унга қандай рўпара
бўлади, ўлиши керак-ку?» деб ўйлади.
— Сен тузатолмайсан. Дўхтирнинг зўрини топ, — деб буйруғига ўзгартиш киритди.
Табиб ўйланиб туриб, уч кишининг исмини айтди. Кесакполвон уларни бирма-бир
суриштираётганида иккиланган ҳолда яна бир исмни тилга олди.
— Ким у? — деб сўради Кесакполвон.
— У дўхтирмас, кекса бир табиб. Чорасиз касалларни ҳам тузатар эмиш. Лекин... ҳаммани ҳам
қабул қилавермас экан. Ҳушига келмаган одамни яқинлаштирмас эмиш. Мен уни кўрмаганман.
Эшитганман. Балки ўша...
— Табиб дедингми? Ҳа, ана энди ўзингга келдинг. Дўхтирингдан шу тузук. Сенлар ўликнинг
қорнини ёриб, кейин касалини айтасанлар. Табиб томир ушлаб туриб билади. Шуни топамиз.
Сен эса... Ҳайронман, сени нима қилсам экан... Сен қасамни бузгансан. Очиғини айтайинми —
жонинг Хумкалланинг қўлида. У сени ҳурмат қиларкан. Жонингни сақлаб қолмоқчи. Майли, мен
розиман. Сен эса ўлмай десанг, унинг чизган чизиғидан чиқмайсан. Ёт деса — ётасан, тур деса
— турасан. Одам зотининг кўзига кўринмайсан, тухум босиб ётасан, тушундингми? Биз
чиқарадиган ҳукм билан ҳазиллашма. Энди боравер. Хумкаллага айт, кирсин.
Табиб Асадбекни текшириб, касалининг рак эканини айтганида Маҳмуд «Бу сирни биров билса
— ўласан» деб огоҳлантирган эди. Табиб буни ўша онда шунчаки бир пўписа сифатида қабул
қилган эди. Қасами ҳам астойдил эмас, уларнинг кўнглини тинчитиш учунгина эди. Бу оми
банда ислом фарзанди учун бундай қасам ичмоқ дуруст эмаслигини билса эди, тилига эҳтиёт
бўларми эди. У қасамини унутаёзган ҳам эди. Ғилай келиб ҳиқилдоғидан олганда ўт билан
ўйнашаётганни фаҳмлади. Ҳозир Кесакполвоннинг гапларини эшитиб, боши узра қандай абри
бало тўпланиб қолганини идрок этди. Чўчқанинг озғини, негрнинг малласи бўлмаганидек, бу
тоифа одамларнинг меҳр-шафқати йўқлигини шу пайтга қадар билмас эди. Табиб бу ердан
эсон-омон, айни чоқда жони омонат ҳолда чиқиб кетажагини англаб ўрнидан турди. Ҳолдан
кетиб, титраётган оёқларининг ўзига бўйсуниши қийин бўлди. Уч-тўрт қадам юрмай,
Кесакполвоннинг овозини эшитиб, тўхтади.
— Агар... ҳеч чораси топилмаса... қанча яшайди?
— Аниқ айтолмайман... узоғи билан беш ойга борар. Яна Худо билади. Агар қаралмаса,
тезлашиб кетиши ҳам мумкин.
— Агар яна биров суриштириб қолса, рак эмас, дейсан. Ҳиқилдоғингдан олса ҳам, «беш-олти
йил яшайди», дейсан. Тушундингми, энди бор, жўна!
Табиб чиққач, Хумкалла кириб келди.
— Сени қарздор қилиб қўйдим, — деди Кесакполвон унга тикилиб. — Бўйнингга иккита жон
илинди.
— Раҳмат акахон... лекин... сал тушунмадим?
— Тушуниш учун калла керак. Дўхтирни ўлдирмайлик, дедингми? Бу битта жонми? Энди бунинг
ёнига ўзингникини қўш. Сен хўжайинингни сотдинг, айтган ишини бажармадинг. Маҳмудга
айтсам, дўхтиринг билан битта гўрда ачомлашиб ётармидинг?
— Раҳмат акахон, энди тушундим. Яхшилигингизни унутсам, тил тортмай ўлай.
— Тўхта, ўлмай тур. Аввал қарзингни уз. Сен менга Маҳмуднинг ҳар бир айтган сўзини
етказасан. Ҳар бир босган қадамини кузатасан. Билдингми?
— Билдим, акахон.
— Дўхтирни нима қиласан?
— Ишидан жавоб олса...
— Хўжайининг жуда ақлли-ку, сенга ўргатмаганми? Калла борми, ўзи? Сенга уни ўлдир,
дебмиди? Ишхонасидан рухсат олиб, кейин ўлдирасанми? Ҳе, аҳмоқ! Ҳозирнинг ўзида уни пана
жойга яшир. Ишхонаси ҳам, бола-чақаси ҳам билмасин. Йўқолди, деб қидираверишсин. Бир
ойми, бир йилми, қанча керак бўлса, шунча ўтиради. Хоҳламаса, юраверсин, сен бўлмасанг,
бошқалар ўлдиришади. Орқасидан ўзинг ҳам жўнайсан. Хўжайинингга «Ўлдириб, сувга
ташладим», дейсан. Мен билан бехит учрашиб турасан.
Хумкалла ишнинг ўзи ўйлагандек якунланганидан қувониб, бир иршайди-да, янги ҳожасига
қуллуқ қилди.
Хумкалланинг «осон қутулдим», деб қувониши бежиз эмас эди. У ўз ҳожасининг айрим
айбдорлар гуноҳини кечиб юборганини эшитган, аммо «Кесакполвон фалончига марҳамат
қилибди», деб қулоғига чалинмаган. Хумкалла аниқ билади: янги, пинҳоний ҳожаси шунчаки
пўписа қилмади — хоҳласа, табибга қўшиб ўлдиртириб юбориши ҳеч гап эмас. Хумкалла фақат
бир нарсани ажрим қила олмади: у-ку, ўз ҳожасига хоинлик қилиш эвазига жонини сақлайди.
Табиб-чи? Табибга нима сабабдан марҳамат қилди? Наҳот табиб унинг биргина илтимоси билан
тирик қолган бўлса? Бу нодон банданинг ожиз ўйига келган фикрни қаранг: ўзига бино қўйган
Кесакполвон беўхшов бир махлуқ сифатида кўрувчи шу одамчанинг илтимосини инобатга
оларканми?..
Кесакполвон табибдан «зўр дўхтирлар»нинг номини сўраб олган бўлса-да, уларга мурожаат
қилиш нияти йўқ эди. Чунки у бошқа табиб жалб этилса яна битта гувоҳ кўпайишини, шаҳарга
овоза тарқалишини билади. Кесакполвон «керак бўлиб қолса шу табибнинг ўзини ишга
солавераман», деган мақсадда унга илтифот кўрсатган эди.
Ҳозирги фикри ўзига-да маъқул келган Кесакполвон бир неча нафас ҳузур қилди. Сўнг нимадир
юрагини сиқиб кела бошлади. Омбурнинг икки жағи каби сиқаётган ўша «нимадир»нинг бир
томони гумон, иккинчиси хавотир эди. Гумони — Чувринди, хавотири— Асадбек. Қайси
масалада бўлсин, Асадбек Чувриндининг маслаҳатига қулоқ тутса, Кесакполвон ғашланарди. Бу
ғашликни баъзан ҳасад либосига ўраб, кўнглининг қоронғу бурчагига тўпларди. Кўнгилнинг бу
қора бурчаги йиллар давомида лим-лим тўлган, энди вулқон каби отилишга етилиб қолган эди.
Хумкалланинг ташрифи вулқон отилиши фурсатининг яқин келганидан бир дарак бўлди.
«Мамлакати» бу қадар қудрат касб этмаган дамларда, тетапоя чоғларида, милитсиянинг бир
чертишида кунпаякун бўлиши мумкин пайтларда, дудаманинг ўткир тиғи устида яшаган
кезларида Асадбек Кесакполвоннинг маслаҳатларига қулоқ соларди. Агар Кесакполвон аҳмоқ
бўлса, бемаъни маслаҳатлар берса бу «мамлакат» қаддини ростлаб олармиди? Бу Чувриндига
қачон ақл бита қолди? Кесакполвонни нари суриб, доно вазир мартабасига қачон ўтириб олди?
Ҳар бир гуноҳкор банда каби Кесакполвон ҳам ўз ақлу фаросатига беҳад юқори баҳо беради.
«Асадбек менинг маслаҳатларимсиз хору зор бўларди» деб ҳам ўйлайди. Лекин берган
маслаҳатларининг юздан тўқсони (балки кўпроғи) Асадбекнинг қулоғига кирмагани, Асадбек бу
«мамлакат» пойдеворини ўз ақли билан бунёд этганини тан олгиси келмайди.
Авваллари абри найсон сингари лахтак-лахтак сузиб юрган булутлар энди бирлашиб, ваҳимали
қора тусга беланган, ҳадемай жала қуйиши, сел келиши кутилмоқда эди. Осмон булутлари
раҳмат ёмғирларини ёғдирган чоғда, Кесакполвонда мавжуд алам булутлари оловли қаҳр
ёмғирини ёғдиришга шайланмоқда эди.
Кесакполвон бир қисм ғашликларини кўнглининг қора бурчагига яширса, бир қисмини аждаҳо
ўт пуркагандай сочиб турарди. Унинг бу ҳолати Асадбек учун кинодаги аждаҳо каби эди: бу
аждаҳо оловини «ҳадеб жириллайверма» деб бирпасда ўчириб қўя қоларди.
Эртакдаги уч оға-ини каби улар уч йўл қаршисига келиб қолган эдилар. Асадбек борса-келмас
йўлига рўпара келиб турибди. Маъмурлик йўли тор, унга бир кишигина сиғади. Чувринди отни
қамчилаб шу йўлни эгалламоқчими?
«О, Маҳмуд, чувринди укагинам, — деб ўйлади Кесакполвон. — Сен мени
лақиллатмоқчимисан? Мен сени одам десам, илон экансан-ку? Кимни чақмоқчисан? Сенинг
заҳринг менга ўтмайди, бола! Асадни Асадбек қилган сен эмас, мен бўламан. Кеча кавушингни
судраб, поездга осилиб келиб, бугун тахтга ўтирмоқчимисан? Тахт анча баландда, бола,
чиқаман, деб чотинг йирилиб кетади-я!.. Асад... бекман, деб кериласан-у, аммо ғирт аҳмоқсан.
Қиморни ташлаган пайтларингда сени ким боқувди? Ўн сўм ўмарсам, еттиси сеники эди. Сен ееб ётардинг. Мен эса сал нарсага қамалиб кетишим мумкин эди. Энди мендан нимани
яширасан? Касалингни билсам, тириклигингча кўмиб келармидим?.. Ишонган боланг
ажалингдан олдинроқ ўлдирса-чи? Биламан, сен яхши хўжайинсан, итингнинг олдига суяк
ташлашни унутмайсан. Менга ҳам нимадир берасан. Лекин сен янглишасан, ошна, мен суякка
қаноат қиладиган итинг эмасман. Мен қўлингдаги суякни олиб, кимга лозим бўлса унга ўзим
ташлайман. Суяк ғажиш Чувриндига ярашади. Лекин сен ўлишга шошилма, ошна. Мени аҳмоқ
қилмоқчи бўлсаларинг, майли уриниб кўраверларинг. Сенинг жонингни олмоқчи бўлган Азроил
билан ўзим олишаман. Бир кун бўлса ҳам умрингга умр қўштирмасам юрган эканман...»
Эшик қия очилиб, остонада «қози» кўринди.
— Хумкаллага тилла бердингизми, жа-а оғзи қулоғида, — деди у ялтоқланиб.
Кесакполвон ўзи эрк берган хаёлларини яна ўз жойига жамлаб, занжирлаб, «қози»га қараб
заҳарли илжайди:
— Унга берган нарсамни миллион тилла билан ҳам сотиб ололмайди.
— Нима экан у?
— Ё отанг, ё онанг гўнгқарға сен боланинг. Ҳамма нарсага бурнингни тиқаверма, деб неча
марта айтганман-а! Ё бурнингни кесиб ташлайми?
«Қози» бу пўписа амалга ошиб қолмасин, деб қўрқибми, дарҳол қўлини кўксига қўйди-ю, бош
эгиб мутелик кўринишини зоҳир этди. Кесакполвон унинг таъзимига эътибор бермай пиёлага
коняк қуйиб ичди-да, газак қилмай ўрнидан турди. «Қози» итоаткор мулозим кўринишида уни
кўчага қадар кузатиб борди. «Лозим бўлса игнанинг тешигидан туяни ҳам ўтказиб юбора
оламан», деб катта кетувчи «қози» хўжайиннинг феъли айниб турганини фаҳмлаб, бундай
кезларда чоракта гап ҳам ортиқчалигини билгани учун лом-мим демай, барча эҳтиромини
таъзим орқали изҳор эта қолди.
Чойхона ҳовлисидаги машина ёнида турган йигитлардан бири орқа эшикни очди. Аммо
Кесакполвон ҳайдовчи ўрни томон юрди. Унинг мақсадини англаган ҳайдовчи дарров жойни
бўшатди. Кесакполвон «қози»га хайр ҳам демай, эшикни ёпди-да, машинани юргизди.
Кузатувчи йигитлар тушган кулранг «Жигули» бетўхтов равишда унга эргашди.
«Қози» кирган вақтда Кесакполвон хаёлини кишанлаган бўлса-да, юрагини қиздираётган
ғалаён ўтини ўчира олмаган эди. Бу ўт чойхонадан узоқлашгач, кишанни парчалаб, яна
хаёлларига эрк бериб юборди. Машинани ўзи ҳайдашидан мақсади — кўнгли ёлғизликни
қўмсаганидан эди. Ҳар бир инсон боласида мавжуд бўлганидек, унда ҳам баъзан шундай ҳол
юз берар эди. Аммо у ғофил банда дунёга келганидан бери ёлғиз эканидан бехабар эди. Тўғри,
воҳидлик — фақат Оллоҳга хос. Аммо одамлар орасида яшовчи банданинг самимий дўсти йўқ
экан, ўзи Оллоҳдан узоқ, Яратганни ўзига ҳамроҳ билмас экан, уни ёлғиз санаш мумкин.
Алқисса, ёлғиз одамгина ёлғизликни истайди. Кесакполвон атрофидаги одамлардан
баъзиларини дўст, айримларини мулозим деб ҳисобларди. Лекин жилмайиб турувчи бу дўсту
мулозимлар бошга тушган дастлабки бахтсизликдаёқ синовдан ўта олмасликларини у ўйлаб
кўрмаган эди. Агар садоқат — дўстлик юраги саналса, Кесакполвон атрофидагиларни юраксиз
бандалар деб айтиш жоиздир. Бир донишманд «уруш — ботирни, жаҳл — донони, йўқчилик —
дўстни синайди» деган экан. Кўп йиллардан бери йўқчилик нима эканини билмайдиган бу одам
учун дўстни синаш имкони ҳам йўқ эди. Унинг Асадбек билан яқинлиги гарчи дўстлик либосида
кўринса-да, аслида одам боласига хос самимийликдан йироқ, фақат бир мақсад йўлидаги
мажбурий бирлашув эди. Улар шу йиллар ичи тиришиб, тирмашиб тоғ чўққиси томон
интилдилар. Йўллари хатарли эди. Чўққига якка-ёлғиз ета олмасликларини билар эдилар. Шу
сабабли бир-бирларини ҳимоя қилувчи арқон билан боғланган эдилар. Улар бу арқонни
дўстликнинг темир занжири деб фараз қилардилар. Аммо бировлари тойиб бу арқонга осилсаю, иккинчисининг ҳаёти хавф остида қолса, бу арқоннинг кесилуви тайин эди. Чунки улар «бир
киши ўрнига икки кишининг ўлмоқлиги бемаъниликдир» деган ўзларига хос ҳаёт фалсафасига
амал қилиб яшардилар. Чўққига етгунларига қадар улар бу синовга учрамадилар. Бир чўққини
эгаллашгач, нарида янада баландроғи кўринганида Асадбек уни эгаллашни истамади. Улар
яхши ҳамроҳ бў-лар, деб Чувриндини ҳам чўққига олиб чиққан эдилар. Мана энди Асадбек
чўққини ташлаб кетмоқчи. Энди бу чўққи кимга насиб этади? Чувриндигами?
Кесакполвон «чўққидаги тахтга Чувринди даъвогар», деган фикрга келиб, янглишмаганди.
Асадбек чиндан ҳам ўрнини Чувринди эгаллашини истарди. Аммо бу икки аъённинг чўққи
талашиб, оқибатда иккови баравар қулаши мумкинлигини ҳам сезиб турарди. Шу сабабли
кафтдек чўққини иккига бўлиб, ўртадан девор олиб, икки «мустақил мамлакат»га
айлантирмоқни ўйларди. Шубҳасизки, Асадбекнинг бу ўйидан Кесакполвон бехабар эди. Билган
тақдирида эса бу хом хаёлнинг амалга ошишига йўл қўймаган, «Мен бор жойда Чувринди
чувриндилигини қилсин, жойини билсин», деган бўлар эди.
У машинани шаҳарга олиб борувчи йўл қолиб, дала томон беихтиёр бурди. Унинг кўнгли
фақатгина ёлғизликни эмас, кенгликни, жим-житликни ҳам истаётган эди. Кенгликни эса
даладан топмоқни умид қилганди. Ажабланарли ери шундаки, тор кўнгил даладан паноҳ
изламоқда эди. Тор кўнгил ҳеч қачон кенглик билан муроса эта олмаслигини эса у билмасди.
Жимликни ҳам даладан истаётганди. У кишанни парчалай олган хаёллари шовқини жим-
житликни яқин йўлатмаслигини ҳам билмасди.
Асфалт тугаб, трактор ғилдираклари ўйиб юборган йўл бошлангач, машина бир-икки қаттиқ
силкиниб, тўхтади. Изма-из келаётган машина ҳам ўттиз қадамча нарида тўхтади.
Кесакполвон «нима бўлди экан?» деб ўйламади ҳам, тушиб қарамади ҳам. Фақат рўпарасидаги
кафтдек кўзгу орқали орқасига бир назар ташлаб қўйди. Аммо узоқ ўтира олмади. Юраги
тошиб, ташқарига чиқди-да, машинадаги йигитларга қараб бақирди:
— Ҳў, аммамнинг бузоғи, нимага анқаясан?! — савол қуруқ бўлмасин, деб йигитларнинг
оналарини бир сидра «еслаб», «ўқиб ташлагач», сал ҳовури пасайиб, яқинда карамлари
йиғиштириб олинган, энди молларга роҳат бахш этаётган дала сари юрди. Бу манзара кўзни
қувнатадиган даражада гўзал бўлмаса-да, юрагида жиндек сурури бор одам ўзича таскин
топиши мумкин эди. Бундай фазилат улашилганда навбати етмай қолган Кесакполвонга сал
нарида безрайиб қараб кавш қайтараётган сигир ёқмади. Энгашиб муштдай тош олди-да,
сигирнинг онасига ҳам «муҳаббатини изҳор этиб» отди. Сигир қочмоқчи бўлиб бўйнини бир
қайирди-ю, сўнг «ўзинг пачоққина одам экансан, нимага дўқ қиласан, ё шохимга илиб отиб
юборайми?» дегандай мўъраб қўйди. Кесакполвон отган иккинчи кесак яғринига теккач,
«пачоқ бўлсанг ҳам шайтоннинг жиянига ўхшайсан, сен билан пачакилашмай қўя қолай»,
дебми, бурилиб нари кетди. Чўчиб қочмай, аста бурилиб кетиши ҳам Кесакполвоннинг ғашини
келтириб, учинчи марта кесак отди. Сигир эса пашша қўригандай думини ҳаволатиб қўйиб,
секин кетаверди.
Йигитлар қорни ерга тиралиб қолган машинани итариб катта йўлга олиб чиқишгач,
Кесакполвон изига қайтиб, ҳайдовчисига қараб бақирди:
— Нега серрайиб турибсан! Ўтир, ҳайда машинани!
Ҳожасининг бундай қилиқларига кўникиб кетган ҳайдовчи ҳам, йигитлар ҳам бир нафасдаёқ
жой-жойларини эгалладилар.
Ҳайдовчи шаҳар йўлига чиққунча индамади. Сўнг айбдор одамнинг овозида сўради:
— Қаёққа ҳайдай?
Кимни чақишни, заҳрини кимга солишни билмаётган Кесакполвон унга ўқрайиб қараб:
— Онангникига... — деб сўкинди. Сўнгра тоғ довони ортидаги бир жойнинг номини айтди.
Ҳайдовчи «рост айтяпсизми?» дегудай бўлса, онасию бувилари яна қайта эсланиши
мумкинлигини билиб, шаҳарга кирмай, айланма йўл орқали тоғ сари юрди. Довондан ошиб
ўтишганида қоронғи тушиб қолган эди. Кесакполвон табиб чол яшайдиган жойни тунда
қидириб топиш қийинлигини фаҳмлаб, машинани сой бўйидаги чойхона сари буришни буюрди.
Ёз ойлари туну кун йўловчилар билан гавжум бўлувчи чойхонанинг эгаси барча қатори уларга
ҳам лутф кўргазиб кутиб олди-да, «Ташқари салқин, ичкарида ўтира қолинглар», деб пастак
уйга бошлади.
Шаҳар томонларда куз борлиққа ҳукм ўтказаётганидан талтаймоқда эса-да, қишнинг барвақт
ҳамласига дош беролмаслигини билиб, бу ерларни тезроқ ташлаб қочмоқ ҳаракатига тушган
эди. Ярим тунда турган қаттиқ шамол бўғотларга урилиб, увиллай бошлади. Тонгга яқин қор
аралаш ёмғир ёғди. Йигитларнинг бири шу уйда, қолганлари машинада эдилар. Барчалари
совқотиб, субҳда уйғонишди-да, чойхоначи билан ҳисоб-китоб қилиб йўлга тушишди. Водийни
кесиб ўтиб, табиб чол яшайдиган тоғ ёнбағридаги қишлоққа пешинга яқин етиб келишди.
Дарахтзорга бурканган қишлоқ осуда, эзиб ёғаётган ёмғир қишлоқ аҳлини уй-уйига ҳайдаган,
шағал бостирилган кўчалар кимсасиз эди.
Табиб чол асли бу ерлик эмас. Йигирманчи йилларда жамият васвасага тушиб, «қама-қама»,
«қулоқ қил», деган касалга учраган дамларда бу бало офати уларни иссиқ уйларидан ҳайдаб
чиқариб, шу ерга ҳайдаб келган эди. У пайтларда қишлоқ сал пастроқда бўлиб, «Тўнғизқоя»
деб аталувчи бу жойга одамлар яқинлашишни исташмас эди. Узоқдан тўнғизнинг тумшуғига
ўхшаб кўринадиган қоя атрофидаги тошлоқ ерда дарахт ўстириш қийин бўлгани сабаблими,
қишлоқ паст томонга қараб кенгаяр, бу томонга чиқишни истовчилар эса топилмас эди.
Улар дастлабки йили бир деҳқоннинг каталакдек уйидан паноҳ топишди. Кейинги ёзда шу
қояга орқа қилиб бир бостирма солиб, кўчиб чиқишди. Табиблик— чолга ота мерос, тўққиз
аждоди табиб ўтгани унга маълум. Боболари Оллоҳнинг бандаларига шифо беришида сабабчи
бўлишганини, аммо бу хизматлари эвазига бемордан сариқ чақа ҳам олишмаганини яхши
билади. Одамларга холис хизмат қилиш ҳам ота мерос. Бир-икки бемор аввало Оллоҳнинг
марҳамати, қолаверса, отасининг илми туфайли соғайгач, уларнинг обрўлари ошди. Шу обрў
орқасидан серҳосил ерларга эгалик қилишлари ҳам мумкин эди. Бироқ отаси «Бу ер шу қишлоқ
одамларининг ризқи. Оллоҳ насиб этса, биз ўз ерларимизга кетармиз», деб қоя пойидаги
қаровсиз жойни танлаган эди. Табиб чол ўшанда, бола кезлари ҳам бостирма эмас, тузукроқ уй
қуриш имкониятлари мавжудлигини биларди. Боболардан мерос қолаётган тиллалар
борлигидан ҳам хабардор эди. У туғилиб ўсган қишлоғида данғиллама иморатда эмас,
кўримсизгина уйда яшагани, назарга илинарли мол-мулки йўқлиги сабабини кейинроқ, отаси
ҳаётдан кўз юмар пайтда билди. Боболари бу юртга бошқа ерлардан келганликларини, охироқибат аждодлар юртига қайтишни васият қилганлари, тиллаларни фақат ўша ерларда
ишлатишга ижозат этганларидан хабар топди. Бу васият авлоддан-авлодга мерос қолар, ким,
қачон боболар ерига қайтажагини билишмаса-да, оила сирига хиёнат қилмас эдилар. Отаси
қишлоқ аҳлини ўлимдан қутқариш учунгина хазинадан оз қисмини ишлатган, шунданми
умрининг сўнгги кунларида жон беролмай азобланган эди.
Хумкалла бошлаб келган, Чувринди ўлимга ҳукм этган табиб бу чолни кўрмаган, ҳаётини,
тарихини ҳам билмас эди. Фақатгина унинг довруғини эшитган эди. Кесакполвонга унинг
манзилини айтаётганида «Асадбекка қарамаса керак», деб ўйлаган эди. Ўзини қудрат бобида
иккинчи ўринга қўювчи Кесакполвон эса чолни шаҳарга олиб келишига, дўстининг шу чол
қўлидан шифо топишига, шу туфайли «Асадбек — Чувринди» битимининг кулини кўкка
совуришига амин эди. Қудрат бобида ўзини иккинчи ўринга қўяди, дейилганда биринчи ўринда
Яратган қодир Худо туради-да, деб англашингиз табиий. Агар Кесакполвонни назарда тутиб,
шундай десангиз, адашасиз. Чунки у «камтарин» банда қудрат бобида ўзидан олдин фақат
Асадбекни кўради. Агар «ҳой гуноҳкор банда, аввали Оллоҳ!» десангиз-да, учинчи ўринга
тушиб қолишни сира истамайди. Агар шаҳардаги табиб «овора бўлиб бориб юрма, ўша чол
сенинг қудратингни бир пулга олмайди, мағрур бошингни эгади, сузмоқчи бўлган шохингни
синдиради», деганида тили кесилиши мумкин эди. У чолнинг феълини яхши билмагани учун
ҳам бундай жазодан қутулиб қолди.
Чолнинг ҳовлиси гир айлана қўрғон қилиб ўралган, аммо дарвоза ўрнатилмаган эди. Ҳовлининг
бир қисмига пастак уйлар қурилган, асосий қисми эса молхона, отхонадан иборат, этакдаги
баланд бостирма остида қишлик хашак ғамлаб қўйилган эди. Уйлар олдига икки қатор мевали
дарахт экилган, ҳовли ўртаси яйдоқ, тўрт ерга етти яшар боланинг белидек келадиган
йўғонликда, бўйи бир ярим қулочли хода кўмилган эди. Тепа қисми одам бошини эслатадиган
бу ходачалар отларнинг қозиғи экани, бу хонадонда улоқчи чавандозлар яшашини ҳамма ҳам
дарров англайвермайди. Ҳарҳолда Кесакполвон бунақа манзарани илк дафъа кўриши эди. Шу
сабабли қайси бир кинони эслаб, бу қозиқлар унга чўқинадиган бутлар каби туюлди.
Бегона одамлар кирганини сезган отлар пишқиришди. Иккита катта ит ўрнидан туриб, «нимага
келдиларинг?» дегандай тикилиб қолдилар-у, аммо вовулламадилар. Кесакполвон ит талаб
қолмасин, деган хавотирда табиб чолнинг отини айтиб чақирди:
— Раҳмон ака!
Отхона томондан «ҳози-ир» деган овоз келди. Бир оздан сўнг эгнига пахталик, бошига телпак,
оёғига кирза этик кийган қора соқолли бир киши чиқиб келиб, улар билан саломлашди.
— Раҳмон ака сизмисиз? — деди Кесакполвон, унга бошдан-оёқ разм солиб. У табиб чолни
фаришта кўринишида, оппоқ либос кийиб юрувчи оқсоқол бўлса керак, деб ўйлаган эди.
— Йўқ, мен ҳамсоялариман. Уста отга қараятувдилар. Бугун Аравонда катта улоқ, денг, ашаққа
бориш керак. Эндийла жўнаймиз, деб турувдик.
— Биз шаҳардан келдик. Касалимиз бор, — деди Кесакполвон.
— Пича кутиб тураллар, тақсир. Қани, ичкарига кирсинлар, бу ер шабадароқ, устингиз юпун
экан.
Кесакполвон совқота бошлаган эди, ноз қилиб ўтирмай, чап томондаги биринчи хонага кирди.
Йигитлар чекишни баҳона қилиб, ташқарида қолишди. Кесакполвон кириб ўтиргач, мезбон
фотиҳа ўқиб, узр сўради-да, чиқди. Дам ўтмай қирра бурунли бир ўспирин салом бериб кириб,
дастурхон ёзди. Кесакполвон бир пиёла чойни ичиб улгурмай эшик очилиб, баланд бўйли,
қирра бурунли, кўзлари думалоқ, қошлари қалин, калта соқолли одам кўриниб салом берди.
Кесакполвон билан сўрашиб ўтиргач, фотиҳа ўқиди. Сўнг ўрнидан туриб енгил таъзим
қилганича «хуш келдингиз», деб калта соқолини силаб қўйди.
— Раҳмон ака сизмисиз? — деб сўради Кесакполвон.
Бу гап чолга ёқмай, пешанасини тириштирди:
— Мен Худо эмасман. Оллоҳнинг қулиман. Исмим Абдураҳмон.
Кесакполвон унинг нима сабабдан бундай деганига тушунмади. Буни олифта бир гап ўрнида
қабул қилди. У «шаҳардан атай келганимизни билиб бу қишлоқи табиб хурсанд бўлиб кетади»,
деб ўйлаган эди. Чолнинг менсимайроқ қараши унинг ҳам ғашини келтирди. Худонинг
қудратини қарангки, улар дастлабки салом-аликдаёқ бир-бирларига ёқмадилар. Чунки
икковларида ҳам бир оннинг ўзида кибр уйғонган эди. Бандага хос бўлмаган кибр ўзининг энг
зўр вазифа-сини — одамни-одамга ёмон кўрсатиш, бир кимсани иккинчисидан нари итариш
ишини амалга оширишга киришган эди.
— Довруғингизни эшитиб, шаҳардан атай келдим, — деди Кесакполвон «шаҳардан» сўзига урғу
бериб. — Ошнам касал, бориб кўрсангиз, хурсанд қиламиз.
Кейинги гап чолдаги қайсарлик дарвозасини ланг очиб юбора қолди. У соқолини силаб,
Кесакполвонга тикилди. Ҳар бир нарсани пулга сотиб олиш мумкин, деб ҳисобловчи
Кесакполвон рўпарасидаги бу чолнинг бениҳоя кўп бойлик эгаси эканини қайдан билсин? Бу
чолнинг ҳар қандай бойликка нафрат билан қарашини билган тақдирда ҳам нима учун
шундайлигини Кесакполвон фаҳмлай олмаган бўларди.
Абдураҳмон табиб унга бир оз тикилиб тургач, тилга кирди:
— Ошнангиз хаста бўлса, Оллоҳ шифосини берсин.
— Машинада бориб келасиз. Уринмайсиз. Тузатсангиз, оғзингизга сиққанича сўрайсиз, бир
тийин кам берган — номард!
— Шундайми? — деди чол, Кесакполвондан кўз узмай. — Пулингиз шунақа кўп бўлса
дўхтурларга бермайсизми?!
— Уларнинг қўлидан келмайди. Ошнам рак бўлиб қолган.
— Ҳа-а... дарди оғир экан, бояқишнинг. Лекин мен сиз айтган жойга бормайман.
Чолдан бундай гапни кутмаган Кесакполвоннинг жаҳли чиқиб, ўрнида бир қимирлаб олди.
Атрофидагиларнинг ҳамиша қуллуқ қилиб туришига, айтган амри бетўхтов ижро этилишига
кўникиб қолган Кесакполвон учун бу гап кутилмаган бир зарба эди. Яқин орада ҳеч ким унга бу
тарзда муомала қилмаганди. Кимсан, Ҳайдарбек, катта бошини кичик қилиб, қанча йўл юриб
келса-ю, бу пистакўмирга ўхшаган чол олифталик қилса!
«Ўзим аҳмоқман, — деб ўйлади Кесакполвон, — йигитларни юборсам-ку, юмалоқ-ёстиқ қилиб
бўлса ҳам етказишарди...» Йигитларнинг ўзларини жўнатиш фикри шаҳардаёқ хаёлига келган,
аммо гувоҳ кўпайишини истамай, ўзи йўлга чиққан эди.
— Амаки, ўйлаб гапиряпсизми? Қанча йўл юриб келганимизни биласизми?
— Билмайман. Қаердан келганингизнинг менга фарқи йўқ.
— Сиз табибмисиз ўзи?
— Одамлар шунақа дейишади. Оллоҳ истаса мен бир восита бўламану дардмандга шифо етади.
Бўлмаса йўқ.
— Нима, менинг ошнамни даволашни Худойингиз истамаётибдими? — деди Кесакполвон,
ғижиниб.
— Оллоҳ, бир меники эмас, барчамизники, — деди чол овозини бир парда кўтариб. — Сиз
номусулмон одамга ўхшаб сўзлар экансиз.
Шу пайт ташқарида юк машинанинг пишқириб тўхтагани овози эшитилди. Кейин эшик очилиб,
ҳамсоя кўринди-да, кутилаётган машина келганини маълум қилди.
— Отларни олиб чиқаверинглар. Меҳмон шошиб турибдилар. Гапимиз ҳам битди, — деди
Абдураҳмон табиб унга жавобан.
Чолнинг бу гапи Кесакполвоннинг назарида беҳурматлик чегарасидан ҳам ўтиб кетиб,
чинакамига аччиқланди.
— Сиз яхши иш қилмаяпсиз. Агар хоҳласак, машинага босиб олиб кетишимиз ҳам мумкин. Биз
билан ўйнашманг.
Бу пўписадан чолнинг ҳам ғазаби қайнади. Аммо меҳмонни қувиб чиқармаслик учун сукут
сақлаб, ўзини босишга мажбур этди. Кесакполвон эса бу жимликни ўзининг фойдасига ҳал
қилиб, «битта пўписалик жонларинг бор, сенларнинг», деб қўйди.
— Ошнангизга Худонинг ўзи шифо берсин, омийн,— деди Абдураҳмон табиб, фотиҳага қўл
очиб.
— Борасизми? — деди Кесакполвон амр оҳангида.
— Йўқ, боролмайман.
— Сиз ўйлаб гапирмаяпсиз. Билиб қўйинг, ошнам ўлса, бу уйда битта ҳам тирик жон қолмайди!
Агар Кесакполвон бу гапни кўчада айтганида, эшитадиганини эшитарди. Чол мусулмоншева
кўринса-да, баъзан ўзини тута олмай қоларди. У қайсар эди, тажанг эди, бандага номуносиб
иллатлардан бебаҳра ҳам эмасди, аммо ҳар қандай шароитда меҳмоннинг иззатини қилишга
мажбур эканини биларди. Ҳозир мезбонлик бурчи ҳамма нарсадан устун келиб, Кесакполвонга
қаттиқ тикилиш билан чекланди. Унинг вужудида аланга олган ғазаб ўтини шу кўзлари
билдириб турарди.
— Ҳа, нимага тикилиб қолдингиз, борасизми? — деб сўради Кесакполвон энди таҳдид
оҳангида.
— Сен... — Абдураҳмон табибнинг овози титраган ҳолда чиқди. — Валади зинога ўхшайсан...
Шу ўринда чол мезбонлик вазифасига озгина хиёнат қилишга мажбур бўлди. Ўрнидан туриб,
хонани тарк этди. Кесакполвоннинг ғазаби уникидан кам эмасди. Аммо у меҳмонлик бурчи
нима эканини билмасди.
Кесакполвон юк машинаси ёнидаги отларга қараб турди-да, йигитлардан бирини имлаб
чақириб, қулоғига шивирлади:
— Буларнинг изидан борасан. Бехит жойда отларини қуритасан. Одамларига тегма. Биз секин
юриб турамиз, етиб олларинг.

...Атрофга шом қоронғуси бостириб келадир. Кеч кузнинг изғиринли нафаси сочларини аста
тўзитадир. Жувоннинг вужудини эса хуфтон зулумоти босадир, юраккинаси музлайдир, танаси
совуқданми ёхуд ўлим шарпасининг қўрқувиданми енгил титрайдир... Кумушбиби бўлмоқни
орзу этган бокира, инжу орзулари лойга қоришган Тупроқбиби, унданда баттар қавмда сўнгги
нафас сари борадир...
Отасининг кўзлари «Сен ҳур қизлар билан бирга бўласан», деди. Лекин Зайнаб ўзидайин
шармандани ҳур қизлар қаторларига олмасликларини билади. Аммо бундай ҳолларда астойдил
тавба қилмоғи, ҳаётдан кўз юмар арафасида бир мартагина бўлсин пешанани саждага олиб
бормоғи лозимлигини билмайди. Билганида эди, титроқ бармоқлари отаси ташлаб кетган
арқондан сиртмоқ ясамоққа уринмаган, Яратганнинг омонатига хиёнат қилмоққа
тайёрланмаган бўларди.
Отаси арқон ташлаб кетди. Отасининг мақсадини бир қарашдаёқ англади. Доридан карахт
бўлган, шармандали воқеадан чайқалган ақли ўйламоқдан, мулоҳаза юритмоқдан ожиз эди. У
фақат бир нарсани идрок этди — отасининг ҳукми мутлақ тўғри! Аслида Зайнаб шармандали
уйда, кийинаётган маҳалида ўзини-ўзи ўлим жазосига ҳукм этган эди. Отаси бу ҳукмни қандай
ижро этишни кўрсатди халос...
Сиртмоқ ясаётган бармоқлари бирдан тўхтаб, ярим юмуқ кўзлари очилди. Уй бурчагига
тикилиб қолди. Гапирай деса тили айланмади. Ўлимга шайланаётган жувоннинг уй бурчагида
елкасига хуржун ташлаган қора хотинни кўриб қўрқиб кетиши сиз учун ажабланарли ҳол
туюлар. Агар бу қора хотин унинг кўзига жон олғувчи Азроил сифатида кўринган бўлса-чи? Бу
хотин айнан бугун эрталаб нон тилаб келган, сўнг ақлни лол қолдирадиган тарзда кўздан
йўқолган бўлса-чи?!
«Чиқиб кетувди-ку? Уйга яна қандай кириб олди? — деб ўйлади Зайнаб. — Эрталаб қўлида
чақалоғи бор эди. Боласи қани, қаёққа ташлаб келди?»
...Чиндан ҳам қўлида кир латтага ўралган чақалоғи бор эди...
Зайнаб эрталаб баданидаги оғриққа шифо топиш илинжида Мардонага қўнғироқ қилишдан
олдин ўзини енгишга уриниб, хаёлини чалғитиш мақсадида кўчага чиқди. Биронта қўшни аёлни
учратсам, озгина лақиллашиб турсам, оғриқ чекинармикин, деб ўйлаганди. Қўшнилар билан
айтарли кирди-чиқди қилмайдиган Зайнаб шу тобда уларни кўргиси келди. Ҳар куни эрталаб
кўча супуриш баҳонасида бошланувчи хотинлар мажлиси озгина танаффусдан сўнг кун
ёйилгунча давом этар, сергап хотинларни кўриб, Зайнабнинг ғаши келарди. Ҳар қандай
мажлисда танаффус бўлганидек, хотинларнинг кўча издиҳомида ҳам тахминан бир соат давом
этадиган узилиш мавжуд эди. Бу вақт мобайнида хотинлар эрларини ишга, болаларини
мактабга, боғчага кузатишиб яна кўчада пайдо бўлишар, «миш-миш халта», «ғийбат тўрва»лар
баралла очилиб, бити тўкилиб яйраган одамдай ҳузур қилишарди. Уларнинг анжуманлари
болаларидан бирининг мактабдан қайтгунига қадар ҳам давом этиши мумкин эди. Бугун
«мажлис» қолдирилганми ё барвақт ниҳоясига етганми, нечундир хотинлар кўринмади.
Зайнаб бўм-бўш кўчага қараб тургач, изига қайтди. Ҳовли томон уч-тўрт қадам қўймай, бир
овоз уни тўхтатди:
— Янга, ҳов янга, бирпасга тўхтанг, дардингизни олай.
Зайнаб ўгирилиб, дарвоза остонасида турган озғин, қора хотинни кўриб ажабланди: «Ҳозир
кўчада ҳеч ким йўқ эди-ку, бу қаёқдан пайдо бўлиб қолди?» Зайнаб ажабланганини яширмаган
ҳолда аёлга разм солди: қўлида кир латтага йўргакланган чақалоқ, елкасида хуржун. Киприк
қоқмай тикилиб турибди.
Зайнаб уй томон юрмоқчи эди, қора хотин яна тўхтатди:
— Менга қаранг, дардингизни олай.
— Ҳозир пул олиб чиқаман, — деди Зайнаб.
— Пулингиз керакмас. Сизга мен бир гап айтай. Тўйингизда бўлганман. Ўша куни менга биров
бир сўм бермади, хор бўлдим. Аммо эрингиз менга кўп пул берди. Бир хотун кўйлаклар берди.
Мен дуо қилдим, бу уйдан қарз бўлиб қолдим. Қарзимни узайин деб бир гап айтгани келдим.
Дардингиз оғур янга, дардингизни менгина олай, аммо бугун кўчага чиқманг. Худо, денг,
дардингиз кетади. Энди сиз менга биттагина нон беринг, дардингизни олай.
Зайнаб ошхонага кириб қутини очди-да, суви қочган яримта бўлкани олиб «назарга
илармикин» деган ўйда иккиланди. Сўнг «бошқа нон йўқлигини айтарман», деб изига қайтди.
Қайтди-ю, ҳовлининг ўртасида тўхтади: қора хотин кўздан йўқолган эди. Тез-тез юриб кўчага
чиқди. Кўча ҳам кимсасиз эди. Яримта бўлкани кўтариб кираётган Зайнабни кўрган Элчин:
— Ҳа, нима бўлди? — деб сўради.
— Гадой хотин кирувди...
— Нон бермоқчи бўлдингми, улар ҳозир нон олармиди, пул бера қолмабсан...
Зайнаб эрига қора хотиннинг гапларини тушунтириб ўтирмади. Элчин кетгач, баданидаги
оғриқлар кучайди. Беихтиёр телефон гўшагини кўтарди. Мардонани топди. Қора хотиннинг
гапларини унутди.
Айнан ўша қора хотин ҳозир, сиртмоқ тугилаётган дамда уй бурчагида турибди. Елкасида
хуржун, аммо боласи йўқ... Зайнаб унга тикилганича лом-мим демай қотиб қолди. «Қачон
кирдинг уйга?» демоқчи бўлди, аммо тили айланмади. Қора хотин эса ундан савол кутгандай,
киприк қоқмаган ҳолда ҳаракатсиз тураверди. Бу ҳолат бир неча дақиқа давом этди. Зайнаб
ўзини осмай туриб, бармоқларининг жон таслим қилаётганини сезди. Яқингинада сиртмоқ
тугаётган бармоқлар энди жонсиздек, ўзига бўйсунмас эди.
«...Агар Азроил шу бўлса, ўзимни осмай туриб жонимни шундайгина олиб қўя қолмайдими?..
«Ўзини осибди» дейилса, одамлар минг хил миш-миш тўқишади. «Тўсатдан ўлибди» деса,
«бечора» деб қўя қолишарди. Азроил бўлса нега тикилиб турибди? Шартта чанг солиб,
жонимни суғуриб ола қолмайдими? Ё арқонга осилишимни пойлаяптими? Уйда осганимда бу
қора хотин йўқ эди. Шунинг учун тирик қолганмидим? Йў-ўқ... унда ойим қутқариб
қолгандилар. Энди... ойим йўқлар... Ҳозир... Ҳозир осаман... Сен қанақа Азроилсан ўзинг,
осишимни пойлаб нима қиласан? Ўлимга рози бўлганимдан кейин оладиганингни
олавермайсанми?..»
Зайнаб кейинги гапларни бақириб айтмоқчи эди. Бироқ, лаблари сал қимирлади-ю, овоз
чиқмади.
Ниҳоят иккала томоннинг сукут билан олишувига хотима ясалиб, қора хотин тилга кирди:
— Нима қиляпсан, ўзингни осмоқчимисан?
Эрталаб қора хотин мулойим эди, энди эса сенсираяпти, овози ҳам дағал.
Зайнаб унинг саволига бош ирғаб қўйди.
— Осиб овора бўлма, сен ўлмайсан.
«Ўлмайсан? Нега? Бу ким ўзи — Азроил эмасми? Ўлмаслигимни қаердан билади?»
— Гапимга тушунмадингми? Ўлмайсан.
— Нега? — Зайнаб ўзининг овозини аранг эшитди. Бу овоз худди бегонадек, тубсиз қудуқ
қаъридан эшитилгандек туюлди.
— Мен биламан, сен ўлмайсан, — деди қора хотин киприк ҳам қоқмай, — Сен узоқ яшайсан.
Шу қадар узоқ умр кўрасан-ки, яшаш жонингга тегиб ҳам кетади. «Омонатингни ол!» деб
Худога ялинасан. Аммо Худо сенинг нолаларингни эшитмайди.
Ўлимдан қўрқмаётган жувон қора хотиннинг бу гапини эшитиб чўчиди:
— Нега?! — Зайнаб бу сафар баландроқ авжда сўради.
— Сен Худодан узоқлаша бошладинг. Мен эрталаб келиб «Кўчага чиқма» дедимми? Сен қулоқ
солмадингми? Дарвоза остонасини ҳатлаб чиқишинг билан Худодан узоқлаша бошладинг. Энди
ҳар қадаминг билан узоқлашаверасан. Сен ҳозир осон ўлим топмоқчимисан? Йўқ, бундай ўлим
сенга насиб этмайди. Худо сенга узоқ умр бериб жазолайди.
Зайнаб қора хотиннинг Худодан узоқлашиш ҳақидаги гапларини идрок қила олмади. Бу гапни
бошқа пайтда, руҳи тетик дамларда эшитганида ҳам дуруст англамаган бўларди. Шу ёшга етиб,
Оллоҳга яқинлашмоққа интилиб яшамоқнинг нима эканини билмаган, эшитмаган, ҳатто отаонаси ҳам Яратганни дуруст танимаган одамнинг бу гапларни фаҳм этмоғи мушкул. Зайнабга
биров шу пайтгача «Сени Оллоҳ яратган, унга қуллуқ қил, ундангина нажот кут», демаган. У
ўқиган китобларининг қули эди, сурурга банди эди, ўз тасаввури билан яратган дунёда шодон
яшамоқчи эди. Пойдевори сурурдан иборат ҳар қандай қўрғон ҳаёт деб аталмиш кичик бир
палахмон тоши тегиши билан яксон бўлишини ўйлаб ҳам кўрмаганди. Ўзининг тасаввури билан
яратган дунёси эса тутундан иборат, ҳаётнинг енгилгина шабадасиёқ уни тўзитиб юбориш
кучига эга эди. Шундай бўлди ҳам. Бу сурур, бу алдамчи дунё уни шу сиртмоқ сари етаклаб
келди. Қора хотин эса «узоқ яшайсан, қийналиб ўласан», дейди. «Нимага бунақа дейди? Мени
лақиллатмоқчими? Битта тугун тугсам бўлди. Кейин осаман. Узоғи билан уч дақиқа кифоя...»
Ҳа, уч дақиқа кифоя эди. Зайнабга айнан шу уч дақиқа етмади. Телефоннинг қаттиқ
жиринглаши қора хотиннинг гапларини тасдиқ этгандай бўлди.
Олмония сари учиб бораётган Манзура ўзини дорбоз каби ҳис этарди.
Уч йил аввал Асадбек икки ўғлини хорижга ўқиш учун юбориш ҳаракатига тушганида қувонган
эди. «Ўғилларим оталари сингари қил кўприк устида яшамайдиган бўлишади», деб Худога
шукрлар қилди. Асадбек тўнғич ўғил туғилганидаёқ «Мен буни ўқитиб, зўр одам қиламан»,
деганди. Орадан йил ўтиб кейинги ўғил дунёга келганида ҳам шу аҳдини айтди. Бу мақсадини
тез-тез такрорлаб турса-да, Манзура ишонқирамас эди. Фарзандлари улғайгани сайин «от
ўрнини той босмаса эди» деб чўчирди.
Унинг хавотири ўринсиз эди. Асадбек фарзандларига қаттиққўл бўлмаса-да, эркалатмади,
ўқишини назорат қилди. Яхши муаллимларни ёллаб, ўғилларининг вақтни бекор ўтказишига
йўл қўймади. Фурсат етгач, иккала ўғлини олдинма-кейин Москвадаги ўқишга киритди. Бир
томондан зарнинг кучи, иккинчи томондан болаларнинг идроки зўр келиб, Олмонияда ўқиш
имкони туғилиши билан бу имкониятдан бетўхтов фойдаланилди.
Ўшанда қувонган Манзура ўзини дорбоз ҳолига тушажагини фаҳмламаган эди. Жуда баланд
тикилган, соғинч деб аталувчи бу дорнинг бир томонида ўғиллари, бир томонида эри билан
қизи. У эса уқувсиз дорбоз, қўлида лангар чўпи ҳам йўқ. Дорнинг ўртасига келиб олиб, дам
олдинга, дам орқага қарайди...
Уйдан чиққанидан бери юраги ғаш. Эри касал, қизининг юзларидан қон қочган, кўзларига
хасталик булути кўланка солган. Қизи сездирмасликка ҳаракат қилади. Лекин онанинг юрагини
алдаб бўлар эканми?
Бормайин деса, у томонда ўғиллари... Баҳона қидирса эридан балога қолади. Борайин деса...
Учоқ булутлар ҳамласидан юлқиниб чиқиб оҳиста суза бошлагач, учоқ бекаси патнисдаги
биллур қадаҳларда ичимлик тутди. Манзура калта кўйлакли бекага «бу нима?» деган маънода
қараган эди, у изоҳ берди:
— Пепси-кола, пиво, вино.
Манзура: «Керакмас, ичмайман», дегандай бош чайқади. Шу пайтгача қош-кўзларига зеб
бераётган ёш жувон бўйин чўзиб патнисга қаради-да:
— Пиво кимники, финларникими? — деб сўради.
— Москваники, — деди учоқ бекаси.
— Вино-чи?
— Вино ҳам.
— Фу, — деди жувон, кейин Манзурадан илтимос қилди: — Пепсини узатиб юборинг.
Манзура «пепсиси қайси бири экан?» деб ўйланиб ўйига етгунича жувон унинг шундай тумшуғи
остидан қўлини узатиб қадаҳлардан бирини олди. Сўнг ярмини ичди-да, сумкасидан япалоқ
шиша идишни олиб, қопқоғини очди. Манзура унинг ҳаракатларини кўз қири билан кузатди. У
япалоқ идишдаги ичимлик хориж коняги эканини билмас эди. Конякдан пепси-кола устига
қуйилиб, сумкадан бир қаричли найча чиқарилиб, симира бошлангач, Манзура киноларда
кўрганини эслаб, хонимчанинг коктейл ичаётганини фаҳмлади. Манзура бунақа ҳолатни ҳаётда
энди кўриши эди, шу боис «кинода кўрсатадиганлари тўғри экан-да» деб қўйди. Манзуранинг у
билан гаплашиш истаги йўқ эди. Хонимчанинг қилиғи ёқмаганидан ёки русчани яхши
билмаганидан эмас, балки хаёл ипининг бир учи эрида, қизида, бир учи ҳадемай учрашиши
лозим бўлган ўғилларида бўлгани сабабли ҳам унга жим кетиш маъқулроқ эди. Баъзилар руҳи
безовта пайтда ким билан бўлса бўлсин, суҳбатлашиб хаёлини чалғитишга, шу йўл билан
руҳнинг эзувчи тўрларидан қутулиб чиқишга уринади. Манзура ундай тоифадан эмас. У ҳар
қандай руҳий азобнинг муте чўриси. Сафарга отланганидан бери шу чўрилик либосида.
Ичимлик симириб бўлингач, хонимча сумкасидан сигарет чиқариб, бирини лабига қистирди-да,
сўнг қутини Манзурага узатиб, илтифот қилди:
— Олинг, чекинг!
Манзура чекувчи аёлларни кўрган-у, аммо «қачондир, кимдир менга ҳам чекишни таклиф
қилар», деб ўйламаган эди. Шу боис ҳамроҳининг таклифини дарров англамади.
— Чекасизми? — деб сўради хонимча унинг дарров жавоб бермаганидан ғаши келиб.
— Йўқ-йўқ, — деди Манзура, ҳижолат бўлиб. Унинг бу ҳоли зимдан кузатилса, чекмагани учун
уяляпти, деб ўйлаш ҳам мумкин эди.
Хонимча «чекмасанг баттар бўл», дегандай бир чимирилгач, сигарета тутатди. Дам ўтмай учоқ
бекаси келиб:
— Аерофлот қоидасига кўра салонда чекиш мумкин эмас, — деди.
Хонимча унинг гапларига эътибор қилмади.
— Сизга айтяпман! — деди бека, қатъийроқ оҳангда.
— Тупурдим ўша аерофлотингга ҳам, қоидасига ҳам, — деди хонимча. — Бор, ишингни қил,
менга халақит берма. Мен текинга учмаяпман. Пулини тўлаб қўйганман. Қандай хоҳласам,
шундай учаман.
— Қоидани бузганингиз учун қўнган еримизда жарима тўлайсиз.
— Вой, вой, қўрқитиб юбординг-ку, қўнган еримизда, агар истасам, самолётингга қўшиб
ўзингни ҳам сотиб оламан. Ўлаётган пайтингда ҳам оёғимни ўпиб ўласан.
— Безбет экансиз!
— Бор, ишингни қил, аммо кимлигингни унутма!
Учоқ бекаси бу бало билан баҳслашишнинг фойдаси йўқлигини билиб бир нима деб
пичирлаганича бурилиб, нари кетди. Манзура унинг нима деганини эшитмаган бўлса-да,
эркаклар айтадиган ширин сўзлардан эканини фаҳмлаб, лабини тишлади. Хонимча ҳамроҳи эса
бу сўзларни овоз чиқариб айтиб қўя қолди. Кейин япалоқ шиша чиқарилиб, икки қултумгина
ичилгач, Манзура суҳбатга тортилди.
— Бу ювуқсизлар қачон одам бўларкин, а?
Манзура нотаниш аёлларнинг орасига тушмоқни лозим кўрмади, индамай ўтираверди.
Хонимчага ҳозир эшитгувчи қулоқ керак эди, шу боис Манзуранинг саволига жавоб бермагани
андак ғашини келтирган бўлса-да, гапини давом этди:
— Худога шукр, булардан қутуладиган бўлдим, — у думалоқ дераза оша пастга қараб қўйиб,
хитоб қилди:— Хайр, ювуқсиз Россия!
Манзура бу гапни эшитиб, сесканиб тушди. У ватанпарварлик, Ватанга садоқат, муҳаббат деган
баландпарвоз гаплардан узоқ эди, аммо айни чоқда ўз юртига нисбатан бундай дейиш
мумкинлигини ҳазм қила олмай, ҳамроҳига савол назари билан қаради. Хонимча бу қарашнинг
маъносини уқиб, изоҳ берди.
— Бу менинг гапим эмас, Гогол деган ёзувчи ўтган, эшитганмисиз? У Россияни ташлаб
кетаётганида шундай деган.
Тарихдан, хусусан Гогол тақдиридан хабардор одам унга жавобан «Эй нодон, Гогол киму сен
кимсан, ўзингни кимга тенглаштиряпсан? Бу гап айтилган замон қайда-ю, бугунги замон
қайда?» деган бўларди. Манзура эса бу тарихдан бехабар бўлгани сабабли «Гогол дегани ҳам
ғалати экан-да» деб ўйлади. У ҳамроҳининг асл мақсадини англамади. Юртини ташлаб
кетаётган бу хонимча шу гапи билан рус бўлмаган аёлнинг кўнглини қитиқламоқчи, уни ўзига
ҳамдард қилиб олмоқчи эди. Унинг мўлжалича, Манзура бу гапни эшитгач, «Ҳа, чиндан ҳам
ювуқсиз, булар фалон, булар пистон...» дейиши лозим эди. Шунда у «Россияни шунинг учун
ташлаб кетяпман», деб баҳонасини рўкач қилган бўларди. Лекин кутган гап айтилмади.
Хонимча «Булар бир нима дейишга қўрқишади», деб ўйлаб, аччиқланди. Шу топда у гапирмай
келаётган аёлдангина эмас, ўзидан ҳам нафратланди: «Менинг қаёққа, нимага кетаётганимни у
билмаса, унга тушунтиришим шартми?..»
Одам табиати шундай: баъзан бирон ножўя қадам қўяди-ю, кейин ўзини оқлаш мақсадида
баҳоналар излайди. Биров «нимага шундай қилдинг?» деб сўрамаса ҳам баҳоналарини айтишга
шошилади. Ўзи тўқиган, аммо ўзи ҳам ишонмаган баҳонага бошқаларни ишонтирмоқчи бўлади.
«Иштонсизнинг ҳадиги чўпдан», деб балки шунга айтилар.
Хонимча Манзуранинг қараб туришидан тутоқди:
— Нимага қараяпсиз? Гапим ёқмадими, ё тушунмадингизми?
— Тушундим... лекин...
— Нима, лекин?
— Ўзингиз русмасмисиз?
— Хўш, рус бўлсам-чи?
— Ўзингизнинг юртингизни шундай дейсизми?
— Хўш, чиндан ҳам ювуқсиз бўлса-чи? Хўш, ўзингиз кимсиз, қозоқмисиз, тожикмисиз?
— Ўзбекман.
— Агар Ўзбекистон шунақа бўлса, индамай юраверасизми?
— Худонинг ўзи асрасин!
— Йўқ, сиз менга аниқ жавоб беринг: шу гапни айтмайсизми?
— Тилим кесилса ҳам айтмасман.
— Хўш, нимага? — Хонимча шундай деб қутидан яна бир сигарета олиб, лабига қистирди. —
Фақат «Ватанимни севаман» деманг, бунақа гапларни миллиард марта эшитганман.
Манзура нима дейишини билмасди. Нима десин: киндик қоним тўкилган тупроқ мен учун
муқаддас, унда ота-онам ётибди, азиз-авлиёлар ётишибди, бир куни ўзим ҳам шу тупроққа
қўшиламан, қандай қилиб уни лаънатлаш мумкин? Ўз юртини лаънатлаган тилни кесиб, итга
ташланса, ит ҳам бу тилдан ҳазар қилар, емас?
Манзуранинг дилида шу туйғу бор, лекин бундай сўзларни маромига етказиб улаб, айта
олмайди. Бироқ, хонимча унга қалтис савол берди, жавоб кутяпти.
— Шундай дейсиз-у, эрта-индин яна шу... ювуқсиз деганингиз жойга қайси юз билан қайтиб
келасиз?
— Ким қайтиб келади? Менми? Ўлсам ҳам қайтмасман. Тупурдим бунақа жойга.
— Энди... бу ёқларда яшамоқчимисиз?
— Ҳа. Ўйнашим кутиб турибди. Германияга бораману ундан Парижга учаман. Парижда
яшайман!
«Ўйнашим кутиб турибди?» Бу гапни шу тарзда беҳаёлик билан айтилгани Манзурани титратиб
юборди. Манзура назоратдан ўтаётганида бу хонимчанинг бир йигит билан қучоқлашиб,
ўпишиб хайрлашганига кўзи тушган эди. «Демак, у боёқиш эри... бу ёқда эса ўйнаши... Вой
шарманда, ё тавба...» Манзура шундай деб ўйладию бирдан ёдига Зайнабнинг Элчинга айтган
сўзлари ёдига тушиб оёқ-қўлига муз югурди. «Наҳотки менинг қизим ҳам шундай бўлса?!»
деган фикр миясига яшин каби урилиб, жонини суғуриб олгандай бўлди.
Жисм оғриса чидаш мумкин, руҳ зада бўлса, эзилса чидамоқ мушкул. Кўзини юмиб, инграб
юборганини ўзи ҳам сезмай қолди.
Хонимчанинг бошқа гапирмай жим кетиши бир жиҳатдан яхши бўлса-да, иккинчи томондан
Манзурани нохуш хаёллар ҳукмига топшириб қўйди. Омадсизлик-да, агар ҳамроҳи бамаъни
бўлса, суҳбат билан овунарди, бу азоблар ҳам йўқ эди. Бундай ҳолларда банда чорасиз.
Исломий илмдан хабардор бўлганида ҳам, шайтон васвасаларидан паноҳ излаб, Яратган сари
интилар эди. Тангрига солиҳ банда бўлиш тизгинсиз хаёлларга банди бўлишдан қутқарарди.
Бундай паноҳ йўқ экан, азобни тортаверади.
У ўзини кўнгилсиз хаёллар панжасидан қутқармоқ учун кўзини очганида хонимча Зайнаб бўлиб
кўриниб яна инграб юборди. Шу бўйи яна кўзларини юмганича, то учоқ қўнгунича очмади.
Учоқдан тушар маҳалида ҳам хонимчага қарамасликка тиришди. У ўзини ҳам, кўзларини ҳам
ҳамроҳидан олиб қочар, аммо аксига олгандай, хонимча дам ёнида, дам рўпарасида пайдо
бўлиб қоларди.
Хонимча бошқаларни туртиб-суртиб бўлса-да, назоратдан аввалроқ ўтди. Шунда Манзура унинг
ўйнашини кўрди. Камида олтмишни уриб қўйган, кал, малла башара семиз одамни кўриб, «Ўла, топганинг шумиди?» деб қўйди.
Манзура келинликка номзодлар ҳам кутгани чиқишса керак, деб фараз қилган эди. Шу сабабли
соғинтирган ўғилларини бир-бир бағрига босиб, худди гўдагини эркалагани каби суйиб,
ўпаётганида нигоҳи кўз ёшларининг хира пардаси орқали ўша қизларни излади. Манзура
ўғилларини қайта-қайта бағрига босгани билан соғинч саҳросида ташналик азобида қийналган
кўнгли қониқмаётган эди. Бу учрашув, бу кўришув саҳро юзига уч-тўрт ёмғир томчиси тушгани
каби эди. У фарзандларини бирма-бир қучоқлашга қаноат қилмай қулочини кенг ёйди-да, сўнг
жўжаларини икки қаноти остига олиб авайлагандай бараварига қучоқлади.
Кўзлардан оққан соғинч, бахтиёрлик ёшлари тиниб, ҳаяжон тафти сал босилгач, улардан икки
қадам нарида ўрта бўйли, қорачадан келган тилла ҳалли кўзойнак таққан одам яқинлашиб,
қўлидаги бир даста гулни Манзурага узатди:
— Марҳабо, хоним афандим, хуш келдингиз, — деди у Манзура учун бегона бўлган лутф билан.
— Доктор Худоёр устозимиз бўладилар, — деди Самад, уни онасига таништириб.
— Ёдингиздадир, биз сиз ила телефон орқали сўзлашмак шарафига муяссар бўлган эдик. Бу
ташрифингиз чўх гўзал бўлмиш. Чўх миннатдорман, чўх бахтиёр бўлмишам, хоним афандим.
Манзура бундай илтифотга нима деб жавоб қайтаришни билмай, бош силкиб қўя қолди. Эрида,
хонадони атрофидагиларда бундай лутф бўлмагани сабабли ҳам у жавобга ожиз эди. Доктор
Худоёр учун бу ҳол қоронғу эди. Шу боис аёлнинг бош силкиб қўйишини унинг ҳаяжонига
йўйди.
— Абдусамад, иним, сиз юклар ила машғул бўлинг, биз бора турамиз, — деди доктор Худоёр.
Тўнғич ўғлига «Самад» деб исм қўйиб, шу ёшга қадар «Самаджон», деб эркалаб чақирувчи
онага «Абдусамад» дейилиши ажаб туюлди. У ўғлининг доктор Худоёрга дастлаб учраб «Исмим
Самад» деганида «Ас-Сомад — Оллоҳнинг сифатларидан бири, яъниким, бутун махлуқотнинг
ишини битирувчи, барча ҳожатларни сўрайдиган зот, демакдир. Сиз билан биз эса Оллоҳнинг
қулларимиз. «Самад» десангиз Худо бўлиб қоласиз. Исмни тўғри талаффуз этмак жоиздур. Сиз
«Самад» эмас, «Абдусамад» сиз», деб танбеҳ эшитганини билмас эди.
Манзура «қизлар кутгани чиқмадими?» деган ўйда атрофга бир аланглади. Унинг фикрини
англамоқ учун доктор Худоёрга шунинг ўзи кифоя қилиб, кулимсиради:
— Хоним афандим, узр этмагингизни сўрайман. Сизга пешвоз чиқмак учун қизларни-да таклиф
этмиш эдик. Улар ташрифингиздан сарфароз эсалар-да, бунга чиқмоқдан уятдилар. Уларнинг
чўх гўзал одоблари вордур. Уларни узр этмак, дуо қилмак жоиздур, хоним афандим. Буюринг
хоним, Абдулҳамид, кечинг.
Бундай сўзларни эшитганида Асадбек қандай ажабланган бўлса, ҳозир Манзура ҳам шундай
таажжубланди.
Бу шаҳарнинг бошқа ерларга нисбатан орасталиги билан ажралиб туришини ҳар қандай одам
йўл-йўлакай билиб олади. Машинанинг орқа ўриндиғида, икки ўғлини икки қаноти остига олиб
бораётган Манзура атрофга суқланиб боқмаса-да, буни сезди. Ғилдиракларнинг дўқилламай,
машинанинг чайқалмай, сакратмай оҳиста сузишини, одамларнинг йўл четларида тартиб билан
юришларини, озодаликни бир неча дақиқалик сафар чоғидаёқ сезиш мумкин эди.
Олдинги ўриндиқда ўтирган доктор Худоёр шаҳар оралаб юришаётганда орқасига ўгирилди:
— Хоним афандим, биз-да олмонларнинг шул кентинда мусофирлик ичинда истиқомат
этмакдамиз. Қаранг, кент чўх гўзалдир. Сизлар буларни нима деб атайсизлар? — доктор
Худоёр кулимсиради. — Чириётган капитализмми? Қаранг, қандай чиримакда!
Манзура бу каби сиёсатдан беҳад узоқ бўлса-да, радиодан айтилувчи шунга ўхшаш гаплар
қулоғига кириб турарди-ю, аммо мулоҳаза қилиб, фаҳм этишга уринмас эди. Доктор
Худоёрнинг ҳозирги киноясига ҳам тушунмагани сабабли жавоб ўрнига енгилгина жилмайиб
қўя қолди. Бу жилмайиш доктор Худоёрга илҳом бериб, шаҳарни мақтайверди. Айрим
биноларнинг тарихини ҳам баён қилишни унутмади.
Бир соатлардан сўнг баланд бинолар сафи сийраклаша бошлади. Ана шунда доктор Худоёр
изоҳ берди:
— Хоним афандим, Музаффархон Марғилоний жаноблари сизни кент ҳудудидан ташқаридаги
виллада кутмакдалар.
Вилла деганлари ғоятда озода боғ, уч қаватли иморат, мармар ҳовуздан иборат эди. Вилла
одам бўйи келадиган панжара билан ўралган, бу қўриқлаш мақсадида ўрнатилган девор эмас,
балки кўча ҳамда қўшни вилладан чегаралаб турувчи рамзий тўсиқ эди. Манзурани
Музаффархон аҳли аёли Гулузор бегим билан пешайвонда кутиб олишди. Ичкарида, шохона
безатилган кенг хонада ўндан зиёд эркагу аёл — Олмонияда истиқомат қилувчи ўзбекларнинг
юқори табақа вакиллари меҳмон кутиш баҳонасида тўпланган эдилар.
Соҳиб байт лутф қилиб, уларни бир-бир таништирди. Эркаклар енгил таъзим ҳамда жилмайиш
билан меҳмонни шарафлашди. Аёллар ўзларигагина хос бўлган қизиқувчанлик, зийраклик
билан Манзуранинг кийимига, бармоқларидаги узукларга, бўйнидаги дур-маржонга қараб
олганларидан кейин жилмайган ҳолда қўл узатдилар. Бундай маросим, бундай танишувни энди
кўриб турган Манзура қандай ҳаракат қилишни, нима дейишни билмай хижолат бўлди, ўзини
ноқулай ҳис этди. Доктор Худоёр буни сезиб, таништирув чоғида гап қўшиб, ҳазиллашиб, кулгу
уйғотиб, ноқулай вазиятни чекинтиришга ҳаракат қилди.
Манзурани айни чоқда қимтинишга мажбур этаётган яна икки омил мавжуд эди. Бири — уйнинг
ҳашами бўлса, иккинчиси — ўзининг либоси эди. Гарчи эрининг давлати буларникидан кам
бўлмаса-да, уйлари бу даражада эмасди. Бундай уйларда яшаб ўрганган одамлар
Асадбекникига боришса ажабланишлари турган гап эди. Эри бу қадар ҳашамни ёқтирмасмиди,
ё данғиллама уй солишдан қўрқармиди, Манзура буни билмайди. Ўзи эса ҳеч маҳал бунга
қизиқмаган.
«Қизлар бизнинг уйимизни назарга илишармикин?»
Остона ҳатлаб ичкари кирган Манзуранинг хаёлига келган дастлабки фикр шу бўлди.
Дунёдаги барча аёлларда бўлганидек, Манзурада ҳам либосга қараб қўйиш одати бор эди. У
бир қарашнинг ўзидаёқ, мезбонлар либосининг шоҳона эканини билди. Уларникига нисбатан
ўзиники ғарибгина туюлди. Агар қимматбаҳо безаклари бўлмаса, уни шу уй хизматкорлари
қаторига қўйиш мумкин эди.
Танишув сўнгида улар чеккароқда ийманиб турган икки қизга яқинлашдилар.
— Менинг қоронғу осмонимни ёритиб турувчи икки юлдузим — бири Чўлпоной, бири
Муштарий, — деди Музаффархон фахр билан.
Қизлар кўзларини ердан узмай, бараварига салом бердилар. Манзура алик олгач, доктор
Худоёр сўз қотди:
— Иншооллоҳким, бу юлдузлар сизнинг осмонингизда ҳам нур сочажак!
Қизлар уялишиб, ўгирилдилар-да, зина томон юрдилар. Сўнг илдамлик билан юқорига
кўтарилдилар.
Уларни кўрган заҳоти Манзуранинг юраги жиз этди. Қизлар бағоят гўзал, истарали эдилар.
Балки ҳазрат Навоий «Рухсорида ломаи малоҳат, гуфторида нашъаи фасоҳат» деб битик
битганларида шундай гўзалларни назарда тутдиларми, Худо билади. Манзура ҳозирча
уларнинг рухсоригагина банди бўлди, ҳали сўзларини эшитгач, шундай қизларни ўғилларига
насиб этгани учун Яратганга шукрлар қилиши тайин.
Манзура барча билан бир сидра танишиб чиққач, Гулузор бегим илтифот қилди:
— Азизларим, Манзурахон бегим ила мени маъзур тутгайсизлар, сизларни бир неча дақиқага
тарк этажакмиз.
Манзура мезбонга эргашиб, аввал шинам даҳлизга чиқди, сўнг мўъжаз меҳмонхонага кирди.
— Бунда ором олмоғингиз мумкин, Манзурахон бегим. Чанталарингиз бу ерда. — Мезбон
шундай деб, ён эшикни очди. Манзура бир кишилик ётоқхонани, каравот ёнида турган
жомадонини кўриб, «чанта» нима эканини фаҳмлади.
— Сиз ташрифингиз ила барчаларимизни ғоятда сарфароз айладингиз, бегим, биз бунда ота
юртдан келган ҳар бир ватандошларимизнинг нафасига муштоқ яшаюрмиз. Шул боис
ватандошлар ташрифингизга пешвоз йиғилдилар. Сиз ҳордиқ чиқаринг, мен пича фурсат ўтгач,
ҳузурингизга қайтажакман.
Мезбон чиққач, Манзура юмшоқ курсига омонатгина ўтирди. У уйнинг ҳашами, мезбонларнинг
такаллуфидан ҳайрон, гўё бегона юртга, бегона одамларникига эмас, балки бегона дунёга
келиб қолгандай эди. Тўю-зиёфатларга бориб «есонмисиз-омонмисиз...»дан бошлаб, керакликераксиз гаплар билан вақт ўтказишга, кетма-кет киритилувчи овқатларга, «олинг оповси,
олинг, овсин» деган меҳрибончиликларга ўрганиб қолган аёл учун бу чиндан ҳам ўзга дунё
эди. Шу сабабли Манзура йўлдаги ҳолатини, қизи ташвишидаги хаёлларини, ўғилларини
бағрига босган чоғдаги масъудликни бир зум унутиб, ўзини қандай тутмоқлиги лозимлигини
ўйлади. Гулузор бегимнинг бу хонага бошлаб киришидан мақсади ювиниб, кийимларини
алмаштириб олиш учун шароит яратмоқ эканини фаҳмлаб, ўрнидан турди. Шунда ётоқхона
ёнидаги эшикнинг қия очиқ турганига, бу ернинг ювиниш хонаси эканига эътибор берди.
Манзура ювиниб, тараниб бўлгач, мезбонни яна ўн дақиқа кутди. Сўнг Гулузор бегимга
эргашиб, танишув маросими бўлиб ўтган катта хонага қайтди. Давра қуриб ўтирганлар
Манзуранинг ташрифини жилмайиб, бош ирғаб қўйиш билан шарафлашди. Давра тўрида, икки
ўғил ўртасида икки жой бўш эди. Манзура билан Гулузор бегим ўтиришлари ҳамон хизматчи
келиб қаҳва тутди.
Манзура кирганда узилган суҳбат, қаҳвадан бир ҳўплаган онда давом қилди. Доктор
Худоёрнинг ёнида ўтирган озғин одам ҳам қаҳва ҳўплаб олиб, фикрининг давомини изҳор этди:
— Мен жаннатмакон Шермуҳаммадбекнинг бутун бўй-бастлари ила акс этган ҳайкални-да
бориб кўрмакни ихтиёр этдим. Ахир мен Шермуҳаммадбек ҳали ҳоли-ҳаёт эканликларида бир
неча бора суҳбатларидан баҳраманд бўлмак шарафига етушганман. Мен лол қолдимки, айнан
ўзларига ўхшабди. Яна лол қолдимки ҳайкални ўрнатмакка юрт оғаларида рағбат йўқтур.
Гулузор бегим Манзурага қараб, паст овозда: «Саъдуллохон Ватанга бориб қайтиб эдилар.
Таассуротларини айтмакни ихтиёр этиюрлар», деб изоҳ берди.
Саъдуллохон деганлари таассуротини интиҳосига етказмай, доктор Худоёр эътироз билдирди:
— Азизим, агарчи менда-да ҳукм бўлган чоғинда ҳам ҳайкални ўрнатишга изн бермас эдим.
Фикрининг қабул қилинишига ишонган Саъдуллохон бу қадар кескин эътирозни кутмагани учун
ажабланди:
— Нима учун? — деди у норози оҳангда.
— Бунинг бир неча сабаблари вордур: илк сабаб шулким, ҳайкал ўрнатмаклик — Исломга
тамомила ётдур. Бутпараст мушрикларнинг йўлидур. Исломдан нарида сўзламак истасак,
Шермуҳаммадбек бундайин шарафга нолойиқ шахсдир.
— Ажаб! Ажаб! — деб юборди Саъдуллохон. — Шермуҳаммадбекнинг кимлигини билурмисиз
ўзингиз?
— Билиюрман, азизим, — деди Худоёр, хотиржам оҳангига хиёнат қилмай. — У муҳтарам
зотнинг маълум ҳаракатлари учун ҳурматимни изҳор этганим ҳолда деюрманки, сиз айтган
шарафга лойиқ эмасдурлар. Яъниким, Мадаминбекни шаҳид қилмоқда иштироклари бўлганини
кечирмоқ асло мумкинмасдир.
— Агар Мадаминбек хоинлик кўчасига кирган бўлсалар-чи?
— Саъдуллохон, азизим, қалбимдасиз. Сиз билан бу хусусинда аввал ҳам баҳслашиб эдик.
Мадаминбекнинг шўролар билан битимидан асл мақсади сиз билан бизга қоронғу бўлгани
сабабли ажрим қилмоққа ҳуқуқимиз йўқтур. Сиз билан мен бу хусусинда бир битимга кела
олмаганимиз боис, баҳсни янгиламайлик. Фикримнинг давоми шуки, Шермуҳаммадбек
амиралмуслиминни шаҳид этиб қочганидан сўнг...
— Қочганлари йўқ, ҳижрат қилдилар. Ҳижрат қилмоқлик эса суннатдир. Ёинки жаноби
Расулиллоҳнинг ҳижратларини-да инкор этажакмисиз?
Бу савол доктор Худоёрга ёқмагани учун заҳарли жилмайиб қўйди. Аммо гапидаги босиқлик
оҳангини йўқотмади:
— Азизим, сиз мени бир тоққа, бир боққа бошламакдасиз. Пайғамбар афандимиз, саллоллоҳу
алайҳи васаллам, ҳижратлари билан Шермуҳаммадбекнинг қочоқликларини
тенглаштирмоқнинг ўзиёқ гуноҳ саналур. Сиз муҳтарам афандимга эслатмагим жоиздурки,
пайғамбар афандимиз ҳижрат қилганларидан сўнгра улуғ ғазотнинг раҳбари бўлдилар.
Шермуҳаммадбек эса, — доктор Худоёр яна жилмайди, — майли, сиз айтганингизча бўла
қолсин, «ҳижрат қилганларидан» сўнгра тан оромидан ўзга нарсани билдиларми? Ўзларини
амиралмуслимин, деганлари ҳолда нечун жиҳодни давом эттирмадилар?
Саъдуллохон жавобга оғиз жуфтлаган чоғда уй эгаси Музаффархон гапга аралашиб, баҳсни
юмшатмоқчи бўлди:
— Доктор Худоёрнинг қаричлари узунроқ, — деди у кулимсираб, — ўлчовни ҳамиша баланд
олворадилар. Росмана ўлчов билан қарасак, Мадаминбекнинг ҳам, Шермуҳаммадбекнинг ҳам
оми одамлардан бўлганликларини унутмаслигимиз дурустдир. Уларда ҳарбий илм борми эди?
Шермуҳаммадбек милтиқ отишни Мадаминбекдан ўрганиб эдими? Улар қўлларига илк марта
милтиқ олибоқ ким билан олишдилар, эсланг! Жаҳон муҳорибасинда чиниққан ўрус аскарлари
билан жанг қилдилар-ку?! Улар то ўша кунларга қадар сиёсат нима эканини биларми эдилар?
Йўқ, азизларим, билмас эдилар. Ҳарбий илмдан узоқ, сиёсатнинг алдовдан иборат бир нарса
эканини билмаган ҳолда жанг қилдилар. Ҳа, уларда на ҳарбий, на сиёсий илм бор эди. Аммо у
улуғ зотларнинг муборак қалбларида Ватанни севмак туйғуси бор эди. Биз, азизларим, ана шу
туйғуни шарафламагимиз шартдур.
— Афандим, — деди доктор Худоёр, унинг сўзини бўлиб, — буни мен-да дуруст англаюрман.
Бироқ, Шермуҳаммадбек жиҳодни давом эттирмаги мумкин бўлмаган экан, Ватанда душман
қўлидан ўлим топмоғи шарафлироқ эмасми эди?
— Ажаб! Ажаб! — деб юборди Саъдуллохон, овозини бир оз баландлатиб. — Сизнинг бу
гапларингиз менга Ватандаги бир шўропарастнинг сўзларини эслатди.
— Сабр этмакни ихтиёр қилинг, афандим. Менинг-да сўзим ҳали интиҳосига еткани йўқтур.
Сиз-да, афандим, ҳижратни тилга олдингиз, аммо улуғ Бадр муҳорибасини хаёлингиздан
паришон қилдингиз. Англаюрманки, улуғ Бадр муҳорибасинда шаҳид бўлганлар шарафига
етмак мушкул бир вазифадур. Аммо минг тўққиз юз ўн тўрт санасинда Чаноқ қалъасиндаги
муҳорибани англаюрмисиз? Бир қалъада тўрт юз эллик минг шаҳид! Уч юз эллик минги
талабалар! Англаюрмисиз буни?! «Кими ҳинду, кими ям-ям, кими билмам не бало...» Улар-да
шаҳид бўлдилар, аммо Туркия мағлуб этилмади. Афандим, англамак жоизки, Ватан бир боғдур.
Бу боғни инсон қони ила суғармак лозимдур. Афандим, мен сизга бу хусусинда бошқа сўз
айтмасман. Шўропарастлар сўзларини сиз айтинг.
Тўпланганлар ўша шўропарастнинг гапи нима экан, деган маънода кутдилар. Саъдуллохон
ҳозирги гапларга ҳам муносабатини аён қилмоқчи эди, бироқ доктор Худоёрнинг «мен сизга бу
хусусинда бошқа сўз айтмасман», деб қўйиши ҳамда тўпланганларнинг тикилиб қолишлари
унинг шаштини қайтарди.
— У зоти паст айтдики, — деди у бир оз ўнғайсиз аҳволда, — ит қорни тўйган ерда, одам эса
Ватанда яшармиш.
Дастлаб эшитилганда қўпол туюлган бу мақол ўтирганлар этини бир сидра зириллатди. Бу
ҳолатни сезган Саъдуллохон мазкур баҳсда мутлақ ғолиб бўлдим, деган қарорга келиб,
атрофидагиларга мағрур назар ташлади. Аммо унинг ғолиблик супасини эгаллаши бир неча
сониялик эди. Доктор Худоёр осонлик билан мағлуб бўлувчи тоифадан эмас эди. У ҳам
ўтирганларга бир қур назар ташлаб олгач, «бошқа сўз айтмасман» деган ваъдасига хиёнат
қилгани ҳолда жавоб берди:
— Гумраҳ улус ичра ўзин қотти, ахий,
Дунёга бировки дунёни сотти, ахий...
Ҳазрат Навоийга бир сўз қўшмакка ҳожат йўқтур. Саъдуллохон, шарафли афандим,
қалбимдасиз, сиз мени бир муҳориба майдонидан бошқасига етаклаб ўтмакни ихтиёр эттингиз.
Шўропарастнинг гапи бошқа, биз айтаётган дард ўзгадир, Шўропараст сизга қозоқ
биродарларимизнинг бир мақолини айтибди. Буни камина ҳам эшитгани бор. Сиз шўропараст
бизларни итга қиёс этмакдадир, деб ғазаб отига миниюрсиз. Менинг англамоғим бўйича,
мақсад мақолнинг иккинчи бўлагида. Ҳар бир инсонни Ватанда яшамакка даъват этмакдир.
— Ватанда бўлмак?! — Саъдуллохон чекинишни истамади. — Отам менга Ватанни қолдирдими?
Бундай баҳснинг ўрни ҳамда вақти эмаслигини билган Гулузор бегим енгил йўталиб қўйиб,
меҳмонга қараб айбли кўринишда кулимсиради. Саъдуллохон енгил йўталнинг маъносини
англаган бўлса-да, гапларини чала қолдиришни истамади:
— Отам менга Ватанни қолдирдими? — деб қайтарди у. — Йўқ, отам менга Ватан соғинчини
мерос қолдирди. Шўропарастлар буни англамаслар! Уларда наинки соғинч, уларда Ватан
туйғуси йўқтур. Буни мен англадим! Улар сўқир! Шўро етагида қайга боражакларини
билмаслар!
— Сиз уларни бунда айбларсиз, улар бизларни унда айбларлар. Кун шу тарзда ўтаверар. Ватан
эса кундан-кун ботқоққа ботаверар. Афандим, агарчи улар сизни, сиз туфайли бизларни
айблар бўлсалар, ҳақлидурлар. Чунки биз бунда Ватан учун бирон нима қилмакдан
ожиздурмиз.
— Биз нималар қилайликки, йўллар тўсиқ бўлса. Йўллар очилса эди, мен Ватаннинг беш ерида
беш улуғ мағоза очсам, Лутфуллахон яна неча еринда супермаркет очсалар...
— Ўҳ-ҳў!.. — доктор Худоёр баралла кулиб юборди.— Афандим, афандим, сиз ўн эмас, ўн минг
дўкон қуринг, Ватанга нафи оздир. Мағозалар қурғувчи тужжорлар Ватанда ҳам бисёрдир. Сиз
Ватанга илм олиб боринг. Ватаннинг қаддини кўтаргувчи биринчи восита — озодлик,
иккинчиси эса илмдур. Дунё юртларига бир қаранг-чи, улар мағозалари ила бақувватларми
ёинки илм илами? Сиз билан биз яшаб турган Олмонияни урушдан сўнгги харобликдан бу
даражага илм кўтармадими? Сиз билан бизнинг айбимиз шуки, Ватан йўллари очилсин, Ватан
озод бўлсин, деб бунда орзу қилиб кутиб ўтирмакдамиз. Шўроларнинг ҳукмидаги Оврупо
жумҳуриятларининг хориждаги биз каби муҳожирлари эса вақтли ҳукумат тузиб, ўз
Ватанларини озод қилиш қасдида курашмакдалар. Нима учун сиз билан биз курашмаймиз?
Чунки бизлар — сиз меҳр қўйган Шермуҳаммадбекнинг авлодларимиз. На-да Шермуҳаммадбек
курашди, на-да амир Саид Олимхон курашди, на-да биз курашяпмиз. Сизни билмадим,
шарафли афандим, аммо мен Ватан қаршисида уятлидурман.
— Сиз андак янглиш гап айтдингиз, жаноб Худоёр. Бизнинг жамиятимизни назарга
илмаганингиз чакки. Биз ҳам Ватан учун қайғурмакдамиз.
— Қайғурмак дуруст, аммо курашмак лозим. Ватандан келган ашулаларни эшитиб, «ўйна ёр,
ўйна!» деб ўтирмакдан наф йўқтур. Агар менинг сўзларим малол туюлса, ана, ватандошимиз
муҳтарама хоним афандим айтсинлар...
Манзуранинг кутилмаган тарзда суҳбатга чорланиши фақат унинг ўзинигина эмас, ўғилларини
ҳам шошириб қўйди. Иккови бараварига нажот истаб, Гулузор бегимга қарадилар. Гулузор
бегим бу қарашнинг маъносини уқиб, жилмайгани ҳолда доктор Худоёрга мурожаат қилди:
— Муҳтарам доктор жаноблари, бизларга дастурхон мунтазирдир. Баҳс нонуштадан сўнг давом
этмаги дурустмикин?
Бу луқма чўкаётган одамни кемага чиқариб олиш савоби даражасига етишди. Доктор
Худоёрнинг мурожаати ҳам соғинч, ҳам хавотир денгизида чўкиш азобини тортаётган аёлни
янада оғирроқ аҳволга солган эди. Аввалига Манзура уларнинг суҳбатларига унчалик аҳамият
бермади. Аниқроқ айтилса, баҳснинг сабабини англамади. Машойихлар бедарднинг олдида
бошимни оғритма, деганларича бор. Асосан оила ташвишлари билан яшовчи аёлнинг бу
одамлар қалбидаги дардни ҳис қилиши мумкин ҳам эмас эди. Қўқонда Собитхон Асадбекни
йўқлаб, унда Ватан ҳимоячисини кўришни истаб янглишгани каби, бу издиҳомдагилар ҳам
Ватан хусусидаги гапларимиз ватандошни бефарқ қолдирмас, деб адашдилар. Тўпланган
мезбонларнинг қалблари Ватан, Ватан соғинчи дарди билан, Манзуранинг қалби эса эрининг
ташвиши, қизининг соғинчи билан тепарди. Қалбларнинг тепиши ҳамоҳанг эмас эди.
Манзуранинг суҳбатга чорланиши ана шу сирни ошкор этмоғи мумкин эди. Гулузор бегимнинг
луқмаси уни бу ноқулайликдан ҳам қутқарди.
Доктор Худоёр танбеҳни англаб, ўрнидан турди-да, қулочларини ёйган ҳолда деди:
— Ў, шарафли хоним афандим, қалбимдасиз, сизнинг сўзларингиз биз учун амрдир.
Нонуштадан сўнгра ҳам баҳслашмакдан бўйин товлаяжакман. Баҳсда шарафли Саъдуллохон
афандимни енгиб бўлмас!
Доктор Худоёрнинг кейинги гапида таслимга нисбатан киноя оҳанги зуҳур эди. Тўпланганлар
бу гапдан «Саъдуллохонга гапириш бефойда, барибир тушунмайди», деган маънони уқишган
бўлишса-да, ҳеч нарса англамагандай кулимсираб қўйдилар.
Шу онда ён томондаги девор аста сурилди. Манзура бу деворни ойнаванд жавон деб ўйлаган
эди. Девор сурилгач, улар дастурхон тузоғлиқ хонага ўтдилар. Дастурхон устида ортиқча лутф,
«олинг, олинг», деган қисташлар бўлмади. Манзура тортиниб, қимтиниб ўтиргани учун Гулузор
бегим лутф кўргазиб икки марта «марҳамат қилинг», деди. Таомланиб бўлганлар бирин-сирин
ён хонага чиқа бошладилар. Манзура қарасаки, ўғиллари билан ёлғиз қоладиган. Шу боис ўзи
учун фотиҳа ўқиб, ўрнидан турди-да, Абдулҳамиддан астагина:
— Уйга телпон қилса бўладими бу ердан? — деб сўради.
— Ҳозирми? — деди Абдулҳамид.
— Ҳа. Нимагадир кўнглим ғаш, болам.
— Узоқ йўл юриб келдингиз. Чарчагансиз. Меҳмонлар ҳадемай кетишади Хотиржам дам оласиз.
Мен ҳозир телефонга буюртма бериб қўяман. Хавотирланманг.
Абдулҳамид айтганидай меҳмонлар тез кетишмади. Эркаклар ҳовлини айланиш баҳонасида
чиқдилар. Шундан сўнг аёллар гурунги бошланиб, фақат аёлларга хос масалалар муҳокама
қилинди. Бу издиҳомнинг аввалгисидан фарқи шунда эдики, бунда «томонлар бир-бирларини
тўла англаган ҳолда, дўстона суҳбат қурдилар».
Меҳмонлар кетишгач, соҳиб байт ҳам шаҳарда юмушлари мавжудлигини баҳона қилиб
қайтдилар. Вилла Манзура билан ўғиллари ихтиёрига топширилди. Манзура ўғилларини тергаш
имконига эга бўлиб, бу имкониятдан энди фойдаланаман, деганида телефон жиринглади. Айни
шу онда Зайнабнинг уйида ҳам телефон жиринглади...

...Бир денгизчидан «Аҳвол қанақа?» деб сўрашса, «Кайфиятлар аъло, чўкяпмиз», деган экан...
Ҳамдам Толиповнинг алам билан айтган бу гапи Зоҳиднинг ярадор қалбини тирнаб, азоб
берди. Ҳамдам шу гапни айтмаса ҳам Зоҳид ботқоққа ботаётганини сезиб турарди. Денгизчи
кайфиятининг аъло бўлишига асос бор — ҳар қалай, тоза сув бағридан макон топади. Улар-чи?
Қўланса ботқоқданми? Наҳот ботқоқдан қутулишнинг иложи бўлмаса? Зоҳид шу ботқоқда
чиримоқ учун илмдан воз кечиб шу йўлга кирганмиди? Чўкаётган одам «тирик қолармикинман»
деган умидда хасга ҳам тирмашаркан. Зоҳиднинг кўзига баъзан ўша хас ҳам кўринмай кетади.
Ана шундай ҳолда у доно бир маслаҳатчига муҳтожлик сезади. Унга ким доно маслаҳат бера
олади? Отасими, онасими? Дардини уларга айтса, жавоблари тайин: «Қўй ўғлим, шу ишингни
йиғиштира қол, бу соҳада ким барака топибдики, сен топсанг...» Уларнинг энг доно
маслаҳатлари шу. Ё илмдаги устози Ҳабиб Сатторович тўғри йўл кўрсатадими? Унинг айтадиган
гапи: «Сен илмга хиёнат қилдинг, энди хиёнатчи сифатида жазо топяпсан...» Балки Ҳамдам
Толипов қалб ярасига малҳам қўяр? Унинг маслаҳати ҳам аниқ: «Шартта ушлаш, шартта
қамаш, шартта отиш керак! Дастурхончи хотинга ўхшаб ҳамманинг кўнглига қараб иш тутилса,
ҳеч нимага эришиб бўлмайди...» Ҳамдам шунга ўхшаш маслаҳатини беради-ю унга амал
қилинмаса, бир-икки сўкиб, қўл силтаб қўя қолади. Бу соҳада Зоҳидга жўяли маслаҳат бера
оладиган одам — маёр Солиев.
Зоҳид Ҳамдамдан илмоқли гап эшитиб, қалб яраси таталангач, ўзининг ёғига ўзи қоврилиб
юрди. Хаёлнинг минг бир кўчасига тентираб кириб, довдираб чиқди. Охири маёр Солиевни
топиб, дардини айтди. Бу соҳада турли найрангларга дуч келавериб пишиб кетган маёр
шогирдининг гапларини диққат билан эшитиб, сукутга толди.
Зоҳид «бу сукут фикрларимнинг тасдиғи аломати» деган хаёлга бориб, тасдиқни тил билан
ифода этилишини, яъни «Тўғри, уларга ишонма, барчаси найрангбоз, товламачи», дейилишини
кутиб, ёнмоққа, ёнмоқ нима экан, портламоққа тайёр эди. Пича фурсат ўтгач, ёнмаслиги ҳам,
портламаслиги ҳам аён бўлди — маёр у кутмаган гапни айтди:
— Хулоса чиқаришга шошилма, — деди у вазмин оҳангда. — Балки юқоридагилар бир нарсани
ўйлашгандир. Сен билан биз бир қўрғонга дуч келганмиз, уни эгаллашга қурбимиз етмайди.
Алам қиладиган ери шуки, бу қўрғонни кўз олдимизда тиклашди. Айрим биродарларимиз
уларга дастёрлик қилиб, «Мана бу ерини мустаҳкамроқ қилинг», деб маслаҳат беришгани учун
ҳам бизнинг бу қўрғонга ҳужумимиз бетонга кесак отган билан баробар бўлади. Бу қўрғонни
олиш учун мўлжалга аниқ урувчи замбараклар керак. Бизга ўхшаган пиёдалар ишни бузиши
мумкин. Балки қўрғонларининг мутлақ бехавотир эканига тўла ишонишлари учун уларга
шароит яратиб беришмоқчидир. Агар уларда шундай ишонч қатъийлашса, зийракликлари
сусаяр, қўрғонни бир ҳамла билан олиш имкони яралар?..
— Ўҳ-ҳў... — деди Зоҳид, ҳафсаласи пир бўлиб. — Гапга ҳам тўн кийдирвордингиз. Сиз
айтгандай арқон узун ташланса, улар қўрғонларини шундай мустаҳкамлаб оладиларки, кейин
ўнта атом бомба ташлаб ҳам тинчита олмайсиз.
— Атом бомба таъсир қилмаса, водород бомба бор, нейтрон бомба бор, — деди маёр Солиев
ҳазил оҳангида. Маёр камдан-кам ҳолларда ҳазиллашарди. Ҳозир шогирдини тутаб турганини
кўриб, атайин гап маромини ҳазил оҳангига бурган, шу орқали таранг тортилган асаб
торларини сал юмшатмоқчи эди. Лекин унинг бу макри иш бермади.
— Мақсуд ака, айтаётган гапларингизга ўзингиз ҳам ишонмаяпсиз. Менинг ўрнимда
бўлганингизда нима қилардингиз?
— Ҳе, жўжахўроз, — деди Солиев, энди эркалаш оҳангида, — сенинг ҳолингга мен кўп
мартабалаб тушганман.
— Ҳар сафар шунақа чекинганмисиз?
— Чекинмаганман, сабр қилганман. Чекиниш бошқа, сабр бошқа. «Сабрлига тоғлар эгар
бошини», деган мақолни эшитмаганмисан?
Зоҳид маёрни тушунмади. Ҳамиша адолат учун курашиб келган одамнинг бу гаплари сабр эмас,
чекинишдан далолат эди. Одам суяниб, паноҳ топишни мўлжал қилган қоя тош эмас, нураб,
йиқилай деб турган пахса девор экани маълум бўлгач, қандай ҳолга тушади, тасаввур қилиб
кўринг-а? Зоҳид шу ҳолга тушиб, янглишган эди. Чунки Солиев вазирликка чақирилганини,
Асадбекка алоқадор ишларга аралашмай туриш ҳақида топшириқ олганини унга айтмади.
Солиев дастлаб сукут сақлаганида шу топшириқни ўйлаган эди. Икки юқори идорадан бир
хилда топшириқ бўлдими, бу демак, масала Асадбеклар фойдасига ҳал этилиш жараёнида
эмас. Юқоридагилар қандайдир режани пишитишган. Ишга ҳалал бермасликни сўрашдими,
демак, бажариш шарт! Солиевга ҳам «Вақти келганда бу ишга сизни жалб этамиз», дейишди.
Демак, сабрдан ўзга йўл йўқ. Агар Зоҳидга ўхшаб «бетон деворга кесак отавераман», деса,
истеъфога чиқишни таклиф этишлари турган гап.
Солиев шогирдига яна насиҳатлар қилиб, унинг попугини бир оз пасайтирмоқчи бўлди. Лекин
қалб ярасига малҳам қўя олмади. Малҳамни икки кундан кейин яна ўша ҳамкасб йигит — Саид
Қодиров қўйди.
Зоҳид охирги учрашувдан сўнг энди уни анчагача кўрмасам керак, деб ўйлаган эди, барвақт
йўқланиши унинг учун кутилмаган ҳол бўлди. Шу сабабли ажабланганича унинг ҳузурига йўл
олди.
Саид Қодиров уни хуш кайфият билан қаршилади.
— Ишлар қалай? — деб сўради у, Зоҳидни ўтиришга таклиф этгач.
— Ишлар ёмон эмас, — деди Зоҳид, сўнг Ҳамдамнинг кесатиқ гапини қистириб қўйди: —
Чўкяпмиз!
— Чўкяпмиз, денг? Қизиқ масала... Кимдир чўкса сув айбдорми ё сузишни билмаган одамнинг
ўзими?
— Ботқоққа чўкиш учун сузишни билишнинг ҳеч бир аҳамияти йўқ.
— Ботқоққа денг?.. Эски пластинкани айлантиришни яхши кўрар экансиз. Битта ашулани
эшитавериш жонингизга тегмайдими?
— Агар ҳақиқат ашуласи бўлса...
Саид Қодиров унинг гапини бетакаллуф тарзда узди:
— Суннатуллаев ишини ёпинг, деб буйруқ беришдими?
Зоҳид фикри бўлинганидан ғашланса-да, сир бой бермай жавоб қайтарди:
— Буйруқ эмас, маслаҳат беришди.
— Сиз-чи?
— Мен ўйлаб кўраман, дедим.
— Кескин тарзда рад жавоби бериб, сўнг бизга рапорт ёзишингиз керак эди.
— Сабаб?
Саид Қодиров жавоб ўрнига савол назари билан тикилди. Зоҳид бу қарашдан «Шунга ҳам
фаҳминг етмадими?» деган саволни уқди. «Мен рапорт ёзаман, булар эса рад этишади. Сўнгра
Суннатуллаев иши батамом тўхтатилади. Ишнинг ёпилишидан буларнинг ҳам манфаатдор
эканликлари аён бўлади. Кимга аён бўлади? Асадбекками? Шахмат ўйинидаги пиёданинг
арзимас, ҳеч нарсани ҳал қилмайдиган юриши-ку, бу? Шунақа паст юришлар билан ўйинни
ютишмоқчими?»
— Хўп, яхши, — деди Саид Қодиров қатъийроқ оҳангда. — Улар сизга яна айтишади. Унгача
мана бу билан танишиб чиқинг. — У шундай деб қоғозлар боғламини узатди. Зоҳид биринчи
саҳифага кўз югуртирди: Жамшид Суннатуллаевнинг жиноий иши. Зоҳид бу «Иш» билан юзаки
таниш, жиддийроқ шуғулланишга ҳали фурсати етмаган эди. Бу «Иш»нинг Саид Қодиров
қўлига тушиб қолганидан ажабланиб, унга қаради:
— Бир қизиқиб кўринг, фойдаси тегиб қолади. Унинг ўлганига ишонмаяпсиз-ку, демак, яна
учрашиб қолишингиз мумкин. Қоғозларни менга эрта-индин қайтарасиз.
— Ҳозироқ қайтаришим мумкин. «Иш» билан танишиб, керакли жойларини ёзиб олганман.
— Ёзиб олган бўлсангиз ҳам яна бир марта ўқиб чиқсангиз зарар бўлмас, — Саид Қодиров
шундай деди-да, столи тортмасидан қаҳва чиқариб икки пиёлага бир қошиқдан қаҳва кукуни
солди. Сўнгра қайнатгични чойнак оғзидан олди.
— Қанд соласизми? — У саволига жавоб кутмай пиёлаларга бир чақмоқдан қанд солиб, устига
қайноқ сув қуйди. — Менга устозим «Чўкмаслик йўлини изласанг, қаҳва ич, қаҳва ақлни
пешлайди», деган.
Саид Қодировнинг енгил ҳазилини жавобсиз қолдирмаслик учун Зоҳид қаҳвадан бир ҳўплаб,
деди:
— Устозингиз бир нарсанинг ҳисоб-китобини қилмабдилар. Бу ҳаёт денгизида чўкаётганлар
кўп. Ҳаммага қаҳва етказиб бўлармикин?
Саид Қодиров жилмайиб қўйиб:
— Мабодо сизнинг мучалингиз чумак ари эмасми? — деди.
Қаҳва ичилаётган дамда улар орасидаги расмиятчилик девори чекингандай бўлди. Зоҳид бу
одамни дастлаб кўрганида ғашланган эди. Ҳозир Қодировнинг гап оҳангидаги самимийликми ё
чиндан қаҳва таъсир этдими, босиб турган ўша ғашлик тутуни кўтарила бошлади.
— Зоҳид, сиз ҳеч илм билан шуғулланишга ҳаракат қилганмисиз?
Суҳбат мавзуининг тўсатдан бу мавзуга кўчиши Зоҳидни ажаблантирди. «Ўтмишимни билиб
сўраяптими ё бошқа бир нарсани айтиш нияти борми?» деб ўйлаб, мужмалроқ жавоб қайтарди:
— Сал-пал... ҳаракат бўлган.
— Бизнинг ишимизда ўша «сал-пал»и чатоқ. Илмга «сал-пал» қизиққанимиз учун ҳам чўкамиз.
Мана, бизнинг ишимиз нима ўзи? Жиноятни очиш, жиноятчини фош қилиш... ҳоказо, ҳоказо...
Мен эсам «бизнинг ишимиз илмнинг айнан ўзи!» дейман. Бу ишга илм нуқтаи назаридан
қарамаганимиз учун ҳам чўкамиз. Сиз ранжиманг, киноя қилаётганим йўқ. Чўкаётганимиз аниқ.
Мен сизга бекор қизиқиб қолмадим. Сизда илмий таҳлилга интилишни кўрдим. Мана, кечаги
хабар: Русияда бир манякни ушлашибди. Ўн еттита хотинни зўрлаб, ўлдирган. Бу хабар юзаки
қараганда мен учун аҳамиятли эмас. Лекин икки йил ичида ўн етти хотиннинг қотили изланган.
Учтаси ҳатто «топилган». Аҳмоқликни қарангки, битта хотиннинг эрини қотил деб гумон қилиб,
отишга ҳукм қилишган, болаларини етимхонага жойлашган. Агар у аҳмоқлар илмга асосланиб
иш юритишганда шундай бўлармиди?
— Бизда аҳмоқлар йўқ дейсизми?
— Ҳа, қойилман. Ҳамма гап шунда. Шунинг учун Суннатуллаевнинг эски «Иш»ини бир кўринг
дедим. Менинг фикримча, ҳар бир жиноий ишнинг очилиши — илмий иш. Менга қолса,
Суннатуллаевнинг ишини очсангиз, шартта «ҳуқуқшунослик фанлари номзоди» ёки «дўктўри»
унвонини бериб юборардим.
— Раҳмат, худди унвонни олгандай бўлдим, — деди Зоҳид кулимсираб.
— Энди ишимизга тааллуқли бир савол: Асадбекка ўхшаганлар, жиноий гуруҳлар нима учун
талтайиб кетишди? Улар олдин пастки қобиқда писиб юришарди. Ит қутурса эгасини қопади,
дейишармиди? Уларни нима қутуртирди?
— Бунинг сабаблари кўп. Жамиятнинг томир уришига қараб, сабабларни ахтариш керак.
— Сиз бир ахтаринг. Унгача менинг жавобимни эшитиб кўринг. Жамиятнинг касалини
эслаганингиз яхши. Асадбеклар пайтдан фойдаланишди. Ошқовоқ Гдлян тепа томонни сур-сур
қилаётганида булар билан ҳеч кимнинг иши бўлмай қолдими? Кадрлар масаласи кўтарилдими?
Кўп жойлар бўшадими? Булар ўша жойларга ўзларига содиқ одамларини тиқиштира
бошлашдими? Ўртада пул деган нозанин ўйнадими? Бу нозанин бир карашмаси билан неча
жонларни беҳалавот қиларкин? Булар ҳали ҳам ўша-ўша замон деб ўйлашяпти. Ҳали ҳам
айтганларини қонун деб ишонишади. Бир жиҳатдан шундай деб ўйлашлари ҳам дуруст. Илм
деганим — рентгендай гап. Биз уларнинг ўпка-жигарларигача кўриб туришимиз шарт. Бўлмаса
касалнинг илдизини топа олмаймиз... Устозим тўғри айтган эканларми, қаҳва ақлни
пешларканми? Яна биттадан ичамизми?
Зоҳид пиёлани четга суриб, илтифоти учун Саид Қодировга раҳмат айтди-да, кетишга ижозат
сўради. У остона ҳатлаб хонага киришида эзгин кайфиятда эди, чиқишда бошқа ҳолда бўлди.
«Гапи бошқа, иши бошқаларга ўхшамайди», деб ўзига-ўзи таскин берди.
Жамшид Суннатуллаевнинг аввалги жиноий ишини ўрганишни Зоҳид эътиборга молик масала
деб ҳисоблаган бўлса-да, бу вазифани бажаришни кейинроққа қўйган эди. Саид Қодировнинг
ҳузуридан чиққач, Жамшид ўсмирлик чоғида ишлаган идорага қараб юрди. У «Иш» билан
дастлаб танишган чоғида пала-партишликни, даъвогар қизнинг терговдаги гаплари билан
судда айтганлари орасида мантиқий боғланиш бузилганини аниқлаган бўлса-да, ҳали унда
«Суннатуллаев туҳмат билан қамалган экан-да?» деган фикр уйғонмаган эди. Ҳозир боришидан
мақсади ҳам туҳматни фош этиш эмас, балки Суннатуллаевнинг «Иш»ига аниқлик киритиш,
Асадбекнинг тўдасига қандай кириб қолганини билишга интилиш эди.
У Жалол Комиловнинг шахсини оз бўлса-да, аниқлаштирди. Жиноятчилар кўчасига қандай
кирганини тахмин қила олди. Энг муҳими — осилган одамнинг Жалол Комилов экани аниқ.
Ҳамдам ҳатто унинг лақабини ҳам аниқлаштириб берди — Шилимшиқ. Зоҳид буни эшитиши
билан «Шилимшиқ бўлса, ўладиган одам экан-да», деб ҳам қўйди.
Жамшиднинг «Иш»и ҳийла мураккаб, чунки «ўлди» деган фикр билан кўмилса-да, аслида
тирик бўлиши ҳақиқатга яқинроқ. Комилов билан Суннатуллаевнинг бир жиҳати ўхшаш —
икковига ҳам аза очилмади. «Вой, жигаре-ем!» дейдиган одам топилмади. Ахир қариндошуруғлари бор-ку, улар нима учун жим? Улар йигитларнинг нима иш билан шуғулланишганини
билишганми, билганлари учун «Ўлгани яхши бўлибди», деб қўя қолишганми? Ё қўрқишганми?
Кимдан қўрқишади?
Кузнинг бир оз изғиринли, аммо ёқимли шабадаси эсиб турган хиёбондан юриб бораётган
Зоҳид бу ҳақда аввал ҳам ўйлаган, аввал ҳам «Кимдан қўрқишади?» деган савол деворига
бошини уриб, тўхтаган эди. У бир нарсани идрок қила олмаётган эди: Комилов ҳам,
Суннатуллаев ҳам Асадбекнинг одамлари. Бир хилда ўлдирилди. Бундай ҳолда Асадбек
индамай кетаверадиган латта одамми? «Ўзи ўлдиртирган бўлса-чи?» деган тахмин ўринсиз.
Агар ўзи ўлимга ҳукм қилса, бундай намойишкорона осиб қўймас эди. «Балки бошқаларга
ўрнак бўлсин», дегандир? Барибир бундай йўл тутиши ақлдан эмас. Зоҳидни кўпроқ қийнаган
савол бегона одамнинг мурдасини «Жамшид Суннатуллаев» деб кўмишлари. Бу ўзларининг
найрангларими ё гўлликларими? «Сиз кўмган одам Суннатуллаев эмас», десак қидиришадими?
Ё уни ўзлари яширишдими?..
Саволлар Зоҳиднинг назарида қават-қават қўйилган бетон деворга ўхшарди. Бу деворни йиқиш
учун Саид Қодиров айтгандай «Илм» деб аталгувчи портлатгич зарур.
Зоҳид хиёбондан ўтгач, автобусга чиқди. Ярим соат деганда Жамшид ишлаган идорага етиб
борди. Кенг даҳлизнинг бошланишига қўйилган эски ёзув столи ёнида ёшлари олтмишлардан
ошган икки киши чойхўрлик қилиб ўтиришарди. Идорага кириб келган бегона одамни кўриб
икковлари уни савол назари билан қаршиладилар. Зоҳид одоб билан салом бериб кўришгач,
улардан бири чой қуйиб узатди-да:
— Келинг, иним, бировни излаётганга ўхшайсиз? — деди.
— Қаердан билдингиз? — деди Зоҳид чой ҳўплаб.
— Биламиз-да, шу ерда ўтириб ризқимизни териб еганимиздан кейин ким келди, ким кетди,
кимнинг дарди нима — сезиб турамиз-да.
— Бу ерда анчадан бери ишлайдиганга ўхшайсиз, а?
— Олтинчи йил кетяпти. Мамасодиқнинг бир оғиз гапи билан иссиқ жойимни ташлаб
келганман. Бунинг ўзи йигирма йилдан бери шу ерда. Галма-гал турамиз. Ҳозир исмен
алмашадиган пайтга келдингиз. Исмен баҳона иккита чол валақлашиб оламиз-да.
Зоҳид чойни ичиб бўлиб пиёла узатгач, мақсадини айтди:
— Мамасодиқ ака, бундан ўн икки ўн уч йил олдин шу идорада Жамшид деган йигитча ишлаган
экан, эслайсизми, бир қизни зўрлайман, деб қамалиб кетган экан?
— Жамшидми? Суннатвойнинг ўғлини айтяпсиз-да, а?
— Ҳа. Бир қизни...
— Бўлмаган гап! Бояқиш мўмин-қобил бола эди. Отаси ҳам тилла одам. Ҳозир ётиб қолган...
— Ёш бола нарсага шайтон васваса қилган бўлса, кўзи қонга тўлган пайт шўхлик қилгандир, —
деди Мамасодиқнинг шериги.
— Э, йўқ, қўйсангиз-чи бу гапларни, — деди Мамасодиқ бош чайқаб. — Сиз уни кўрмагансиз,
билмайсиз. Шайтонга бўйин эгадиган боламас эди. Бу ерда бир туҳмат бўлди чоғи.
— Ёш ўсмирда кимнинг хусумати бўлиши мумкин? Ё отасининг душманлари бормиди?
— Бунисини билмайман, ука, сиз нима учун суриштириб қолдингиз?
— Мен прокуратураданман, — Зоҳид шундай деб ҳужжатини кўрсатди. — Сиз айтгандай туҳмат
бўлиши мумкин. Туҳматлиги аниқланса, у оқланади.
— Ие, ҳалиям қамоқдами у? — деб ажабланди Мамасодиқнинг шериги.
— Э, йўқ, — деди Мамасодиқ, — икки йилми уч йилми ўтириб чиқди. Энди оқлашларингнинг
нима фойдаси бор? Онаси бу шармандаликни кўтаролмай ўлиб кетди. Отаси ишдан бўшади.
Иссиқ жойини совутди. Оқибат на ўликмас, на тирикмас — ётибди.
— Шундай дейсиз-ку... оқланса... ҳар ҳолда елкасидаги шармандалик юки олиб ташланади-ку?
— Барибир фойдаси йўқ. Уни оқлаб, туҳмат қилганларни қамаш қўлингиздан келадими?
Келмайди-да. Шунинг учун фойдаси йўқ, дедим.
— Сиз туҳмат деяпсиз. Ўша пайтда нима учун айтмагансиз?
— Биз киммиз, бизнинг гапимизни биров сариқ чақага олармиди? Қоровулнинг гапини
эшитадиган қулоқ борми ўзи? Ўшанда бирдан миш-миш тарқалди. Терговчи келди, опа билан
гаплашди. Опа кимни чақирса, ўша гувоҳлик берибди. Ўша куни мен исменда эдим, биров бир
нима деб сўрамади. «Сендан сўрашни исташмаётибдими, сен бир фақир одам, лозим бўлмаган
ишга бурнингни тиқма», деб жим қолавердим-да.
— Сиз Жамшиднинг зўрлаши мумкинлигига нима учун ишонмаяпсиз?
— Э, иним, зўрлайдиган боланинг кўзи ўйнаб туради. «Ғунажин кўзини сузмаса, буқача
арқонини узмайди», деган мақолни эшитганмисиз? Жамшидники эмас, ўша... ҳажиқизнинг кўзи
ўйнаб турарди. Ғаркўз эди у. Ҳозир ҳам ўйнаб туради. Унинг ўзи Жамшидга осилиб, лабини
чўзиб юрарди. Иморатни кўриб турибсиз. Шу учинчи қаватдан ўзини ташлаган одам тирик
қоладими? Хўп, адолат қилмоқчи экансиз, юринг, кўрсатай.
Мамасодиқ шундай деб ўрнидан турди-да, ҳовли томон юрди.
— Ана, осма тик тарновни кўряпсизми, дераза ёнидан ўтган. Ўшанга осилиб, манави томга
тушган, ундан ерга сакраб, дод-вой қилган. Деразадан ташлаган одам ҳеч бўлмаса манави
томга тушади, ҳеч бўлмаса тунукани пачоқ қиладими?.. Гап шу укам, адолат қиламан,
десангиз, ўша ҳажиқизнинг бўйнига қўйиб, қаманг.
— У ҳозир қаерда, билмайсизми?
— Қаерда бўларди, гўрга кетадими, шу ерда. Опанинг муовини ҳозир. Номи муовини, аслида
опа ҳамма ишни шунинг қўлига топшириб қўйган. Бу шайтоннинг урғочисидан ҳамма безор.
— Гапингизга қараганда уни ёмон кўрадиганга ўхшайсиз.
— Мен ёмон кўрдим нима-ю яхши кўрдим нима, фойда-зарари йўқ ҳеч кимга. Мен бир қоровул
одам бўлсам, келаётганида ўрнимдан туриб саломимни бераман, ҳушига келса алик олади,
келмаса йўқ, алик олмасанг онангникига, деб қолавераман. Идора ходимларига ачинаман-да.
Баъзан дуч келганни итдай қопади. Ё қудратингдан, бу ялмоғиз доим чап ёни билан турадими,
дейман. Ҳузурига кирмоқчи бўлганлар зириллаб туришади. «Ҳажиқизнинг кайфияти қалай,
кирсак бўлармикин?» дейишади.
Зоҳид тажангроқ кўринган Мамасодиқнинг бу гапларини эшитиб кулимсиради:
— Унда мен ҳам сўрай: кайфияти қалай, ҳозир кирсам бўлармикин?
— Бугун қопадиган куни. Қўрқмасангиз, кираверинг.
— Қопса қопар, дўхтирга бориб қирқта укол олсам, тузалиб кетарман, қутурмасман.
Зоҳиднинг ҳазили Мамасодиққа маъқул келиб, жилмайди.

Ўзининг ўрмонига сиғмаган бир шер бошқа бир ўрмонга бориб қарасаки, ўзидан зўрроғи йўқ.
Шунда у беҳад қувониб «Мен шу ўрмоннинг шоҳ-арслониман! Ҳамма қаршимда тиз чўксин!»
деб наъра тортибди. Бу нодон ўйламабдики, бу ўрмоннинг ўз хўжаси — арслони бордир, у
пинакка кетгандир, ҳадемай уйғонар, уйғонса иш расво бўлар...
Ўз кўнглича шаҳарга якка ҳоким бўлиб олган Ҳосилбойвачча ана шу нодон шер тоифасидан
эди. Енгил-елпи ғалабалар билан шу мартабага етган у ақли қосир мутлақ ҳокимликка эришмоқ
учун биттагина асосий ғалаба етарли деб ўйлади. Агар у қиморбоз бўлса эди, ошиғи ҳамиша
олчи туриши мумкин эмаслигини биларди. У ошиқ тепишни яхши ўрганмай туриб бор мулкни,
ҳаттоки жонни тикди. Тикди-ю, Асадбекнинг ошиғи олчи туриб, у ютқизди. Агар Ҳосилбойвачча
дин аҳлидан, ёинки уларга яқинлардан бўлса эди, «Иза тавотиру аала аҳадикум ан ниаъму
фал-ябки аала нафсиҳи фа қод салика ғайра тарийқус-солиҳин» ҳикматининг маънисини
чақармиди. Афсуски, у ўз ҳолига йиғлай олмай кетди.
Ҳар бир қуш қаерга, қандай ин қуришни билади. Буни билибдими, демак, яшашдан мақсади не
эканини ҳам англайди. Жонзотлар орасида энг онглиси ҳисобланувчи инсон вакили бўлмиш
Ҳосилбойвачча қуш билган нарсага фаҳми етмади. Чумчуқ ҳеч қачон бургут уясини орзу
қилмайди. У эса орзу қилди... Чумчуқ билан бургутнинг қаноти ҳам, чангали ҳам ҳар хил
бўлишини билмади...
Асадбек эса бу ўйинда ютишига ишонарди. Инсон қалби ҳақиқатдан, адолат ва мурувватдан ўз
хоҳиши билан эмас, ўзи билган ва билмаган куч орқали зўрлик билан узоқлашади. Асадбек уни
ўлдиришни истамаган эди. У Ҳосилбойваччанинг кўп қилиқларини кечириб келарди. Айрим
издиҳомларда «Шу бола охири тўқмоқ ейди», деб қўярди, лекин «шу тўқмоқ билан ўзим урсам
керак», деб ўйламасди. «Ёвни аяган яра ер, калтагини сара ер», деб бежиз айтишмаган.
Асадбек бу мақолни билмас эди, аммо у «Сенга зулм қилсалар, сен ўн карра зулм билан жавоб
қайтар», деган ўз ақидасига содиқ ҳолда яшарди. Ҳосилбойваччанинг зарбидан сўнг қуёш юзи
тўсилиб, совуқ бош кўтаргани каби, Асадбекда зулм уйғонди. Афсус шуки, кечроқ уйғонди.
Асадбек Ҳосилбойваччанинг зарбага шайланаётганини сезган эди. Қилич Сулаймоновнинг «Шу
иш баҳона бўлиб Асадбекни йўқотиш керак. Бу шаҳарга хўжайинлик қилиш фақат сизга
ярашади», деган гапларини ёзиб олиб тақдим этиши ёки Элчинни тўйда ҳақоратлашга журъат
этишининг ўзиёқ огоҳлантирувчи зарбалардан эди. Асадбек «Ҳосилбойвачча кучлироқ зарба
беришга қодир эмас», деб янглишди.
Асадбекнинг кейинги кунлардаги аҳволини кўрган Чувринди «касаллик хуруж қиляпти», деб
хавотирланди. Асадбек эса касалини қарийб унутган, бутун фикри-зикри Ҳосилбойваччада эди.
У кўзларини юмди дегунча қизи шармандали ҳолда гавдаланар, бу манзара темир тирноқлар
билан руҳини эзарди. Унинг инграшлари тан азобидан эмас, руҳ қийноғидан эди.
Ўша куни қизи титроқ овозда, «Ада, сиз ҳеч кимни ўлдирмайсиз, уларни ўзим ўлдираман»,
деганида зимистон кўнглига бир ёруғлик мўралади. Эҳтимол, қайси бир ота шундай фожиага
рўпара бўлса-ю, қизи қасос истагида шундай деса, балки «Майли, қизим, ўч ол!» дер. Лекин
гап шундаки, у «қайси бир ота» эмас. У — АСАДБЕК! У эркак билан аёлнинг вазифаларини
ажрата олади. Ўлар ҳолида ҳам бу ишни қизига қолдирмайди. Агар ўғиллари шу ерда
бўлишганида, шубҳасиз, улар сингилларининг топталган номуси ҳаққи қасос олишга
отланишарди. Аммо ўшанда ҳам Асадбек уларнинг йўлини тўсган бўларди. Чунки
фарзандларини ёвуз шамолдан асрай олмаган ота каби у ўзидан-ўзи нафратланарди. Энг
муҳими — Зайнаб номуси бир восита, шу орқали ўзининг номуси булғанганини яхши идрок
этади. Агар ўз номуси учун қасос олишга қурби етмаса, эркакман, дейишни хайф санайди. У
мағрур яшади. Ўлаётганида ҳам мағрур тарзда ўлишни истади. «Қасоссиз кетсам, ётқизиб кўма
олмайсан, гўримда тик тураман» дегани шунчаки оддий гап эмас, қалб нидоси эди.
У ота ҳовлисига қадам босганида ҳолсиз эди. Чувринди буни касаллик ҳукми деб ўйлади. Режа
амалга ошгач, Асадбек уйдан битта-битта босиб чиқиб келди. У энди бир неча соат илгариги
ҳолсиз одам эмас, қаддини мағрур тутувчи Асадбек эди.

Бири кам дунё, деб шунга айтадилар.
Мўлжалдаги ишни ўйлаб-ўйлаб обдон пишитасан. Нимадан бошлаб, нимадан тугатишгача
белгилаб оласан. Тўсиқ бўлувчи ё халал берувчи, ёйинки ўйлаганингни чиппакка чиқариб
юбориши мумкин бўлган юз (балки минг) тасодифларни ҳисобга оласан. Йўлингда ўша ҳисобга
олганинг юз (балки минг) тасодиф эмас, етти ухлаб тушингга кирмаган юз (балки минг)
биринчи тасодиф қад ростлайди. Бу тасодиф тўсиғини янчиб ё айланиб, ёйинки ошиб ўтишни
билмай гаранг бўлиб турганингда мўлжалингдаги ишингдан латта ҳиди келиб қолади.
Қаддини мағрур тутиб, ўлжалари ёнига яқинлашаётган Асадбекни ўша юз (балки минг)
биринчи тасодиф кутарди.
Унинг режаси оддий: бир ўқ билан икки қуённи урмоқ эди. Асадбек Ҳосилбойваччанинг
Ғилайсиз келмаслигини биларди. Ўқ овозини эшитган Ғилайнинг ҳовлига отилиб киришини ҳам
ҳисобга олган, шу сабабли ҳам Чувриндига изма-из келишни тайинлаган эди. Ғилайнинг
пистирмада турганига амин бўлгани учун ҳам тўппончани Элчинга берди. Элчин довдираб,
нима бўлаётганини англаб етгунича Ғилай уни даф қилиши, сўнг ўзи ҳам шу ерга беҳуш
чўзилиши лозим эди. Дастлабки режа бўйича Шомил ҳам жон бериши керак эди. Асадбек
арқонни узун ташлаб, бу ишга Хонгирейнинг ҳам аралашиши мумкинлигини ҳисобга олиб, унга
омонлик беришни лозим топди. Вазифа бир оз енгиллашди, айни чоқда чигаллашди.
Ўлжасига яқинлашаётган Асадбек ўз хаёлича қурган қасос иморатининг бир томони
ўпирилаётганидан бехабар эди. У «икки малъуннинг оққан қонини кўриб, кўнглим таскин
топар, қалбни бураб азоб бераётган омбур кучдан қолар», деб ўйлаб адашган эди.
Ўқлар зарбидан чалқанчасига йиқилган Ҳосилбойвачча булутли осмонга тикилиб, нажот
кутаётгандай эди. У тириклигида ҳам кўзларини чақчайтиргувчи эди. Асадбек шу чақчайган
кўзларни дастлаб кўрганидаёқ ёқтирмай, тўдага қўшмаганди. Ҳозир ҳам унга қараб баттар
ғашланди. Элчиннинг қўлидан тўппончани олиб икки ўқ билан бу чақчайган кўзларни йўқ
қилмоқчи бўлди. Энгашиб, куёви чангалидан тўппончани олмоқчи бўлганида Элчин ингради. Бу
овозни эшитиб, Чувриндига «Ўлмабди-ку?» деган савол назари билан қаради. Ғилайнинг
қўлидан тўппончани олишга улгурган Чувринди «отайми?» дегандай шайланди. Учинчи ўқ
отилмай туриб Ғилайга зарба бергани учун у ўзини айбдор ҳис қилиб, хатосини тўғриламоқчи
бўлди. Ана шунда Асадбек бир қалқиб кетди.
Куёвини ўлимга ҳукм қилганида дийдаси қаттиқ эди. Унинг қатъий фикрича, Элчинга бундан
бўлак мукофот бўлиши мумкин эмас эди. У «Элчиннинг юраги кўпдан бери бир-икки ўқни
соғиниб қолган», деб ўйларди. Аслида Элчиннинг юраги Зайнаб ўғирланган кунлариёқ
қўрғошин ўқларни ютиб, тепишдан тўхташи лозим эди. Зайнабнинг кейинги тақдири,
шармандалик чодирига ўралишининг сабабчиси ҳам Асадбек назарида Элчин эди.
Асадбекнинг қўлқоп кийиб олганига Элчин ажабланганди. Ҳолбуки, қўл совқотадиган даражада
аёз тушмаган эди. Элчин тўппончада бармоқ излари қолмаслиги учун қўлқоп кийилганини,
тўппончада Ҳосилбойваччанинг қотили эмас, балки ўзининг бармоқ излари қолажагини
қаердан билсин? Ҳосилбойваччага ўқ узган тўппонча Элчинда, Шомилники эса Ҳосилбойвачча
қўлида бўлгач, милиса чақирилиши мўлжалланган эди. Ана ўшанда милиса бир-бирини
«ўлдирган» икки нодон «Иш»и билан шуғуллана бошларди.
Режадаги иш ниҳоясига етай деганида Элчин инграб ётибди, жони қаттиқ экан, ўлмабди. Бу
хатони тузатиш осон — бир имо қилса бас, Чувринди ўқ узади. Лекин... имо қилишга журъат
эта олмади. Кўз олдида паришон Зайнаб кўринди. Қулоғи остида унинг «отманг!» деган
ҳайқириғи эшитилгандай бўлди. Бир сониянинг ўзида, Элчининг ҳаёти қилга осилиб турган
нафасда Асадбек ўзи кутмаган ҳолга тушди. Унинг рўпарасида, паришон Зайнабнинг ёнида
Элчинни отилажак ўқдан ҳимоя қилгандай онаси, сўнг... хасталикдан озиб кетган кичкина
Самандар кўринди. Асадбек бу ҳолатини кейинчалик ҳам кўп ўйлади. Онасининг кўзига
кўринганини тушуниш мумкин. Онасининг руҳи набираси Зайнабнинг тақдирини ўйлаб набира
куёвнинг ҳаётини сақлаб қолмоқ учун безовта бўлгандир? Самандар-чи? Гўдак укасининг руҳи
нечун безовталанди? Бу саволга Асадбек кейинроқ жавоб топишга ҳаракат қилади.
Айни дамда Чувринди изн кутиб, ҳожасига тикилади. Асадбек эса кўзига кўринаётган яқинлари
олдида ожиз.
Пайғамбар афандимиз (саллаллоҳу алайҳи васаллам) намоз сўнгида ўнг томонга салом бериб,
чап томонга салом беришга улгураманми, йўқми, Худо билади, деган эканлар. Киши олган
нафасини чиқара оладими ё у нафас билан жони қўшилиб чиқадими — билмайди. Билмагани
ҳолда худди дунёда мангу қоладигандай мағрур юради. Қорни бир коса овқатга тўйгани ҳолда
дошқозонда тўла ош бўлмоғини истайди. Шу учун курашади, ён-атрофидагиларни босибянчади. Суягини қизғаниб ириллаган итдан кулади, ўзи эса фақатгина ириллаб қўя қолмайди,
ғаним деб билгани биродарига ташланади, кекирдагидан олади. Умри давомида бу дунёнинг
ҳою-ҳаваслари деб неча одамнинг руҳини мажақлайди. Ғофил банда... ўзича олтмишми ё
тўқсон йилми умр кўрадигандай керилиб юради. Ҳолбуки унинг умри биргина им қоқиш билан
узилиши мумкин. Мана, ҳозир Асадбек биргина имласа тепки босилади, ўқ кўз илғамас
тезликда оловли из қолдиради-ю, Элчиннинг иссиқ қалбидан макон топади. Тамом-вассалом.
Чувринди ҳожасидан изн кутади. У нодон банда «отарчининг ҳаёти бегимнинг қўлида», деб
ўйлайди. У билмайдики, олам тиғи жойидан қўзғолган тақдирда ҳам Худо хоҳламаса, бирон
томирни ҳам қирқолмас. Бу онда Яратган тақдир ёзуғига хиёнат қилмади — им қоқилмади,
тепки босилмади, ўқ ўзининг совуқ маконида қолди.
Асадбек бир зумгина кўзларини юмди-ю, темир тирноқлар ҳукмидаги қалб азобидан инграб
юборди. Сўнг Элчин қўлидан тўппончани олди-да қасос ўтининг забтиданми ё куёвини ўлимга
ҳукм этишга журъати етишмагани аламиданми, кўзларни мўлжалга олишни ҳам унутиб, барча
ўқларни жонсиз жасадга қадади. Чувринди ҳожасини шу пайтгача бу аҳволда кўрмаган эди. Шу
сабабли унинг важоҳатидан бир оз чўчиди.
Асадбек бир неча нафас ҳаракатсиз тургач, бурилиб, уй томон юра бошлади. У энди
яқиндагина мағрур қадамлар билан уйдан чиққан Асадбек эмас, ўлим тўшаги сари бораётган
хаста одам кўринишида эди. Уч-тўрт қадам босгач, у тўхтаб, ўгирилди:
— Дўхтирга олиб бор.
Шундай деб уйга кириб кетди.
Чувринди режа ўзгарганини фаҳмлади. Ҳожасидан «яна нима қилай?» деб сўрамади. Асадбек
гапни чўзмадими, демак, бу ёғи унинг фаҳм-фаросатига боғлиқ. Чувриндини Яратган фаҳмфаросатдан қисмагани эса Асадбекка маълум. Агар ҳозир Кесакполвон бўлганида «Ғилайни
боғла, Отарчини дўхтирга олиб бор, «уйида кимдир отиб кетибди», де, қоронғу тушганида
Ҳосилни кўмиб кел», деб бирма-бир тушунтирган бўларди.
Чувринди тезлик билан ҳаракат қилиб, аввал ипак каноп билан Ғилайнинг қўл-оёқларини
боғлади, сўнг елимли тасмани оғзига ёпиштирди. Шундан кейингина Элчин устига энгашиб,
биқин томони қонга беланганини кўрди.
Ҳалимжон Чувриндининг топшириғи бўйича изма-из юриб келиб, энди эшикнинг нарёғида
амрга маҳтал турган эди. Чувринди ичкаридан «машинани олиб кел!» деб бақиргач, катта кўча
томон югурди.
Асадбекнинг «дўхтирга олиб бор», дегани «куёвимнинг жонини асраб қол», деган маънони
англатишини Чувринди биларди. Касалхонага олиб борса, бундан милиса огоҳ топади, милиса
билдими, кавла-кавла бошланади. Бусиз ҳам Шилимшиқ билан Жамшид(?)нинг ўлими уларнинг
бошлари узра бало булутидай соя ташлаб турибди. Қўллари узун бўлгани билан ҳамма ёққа
етавермаслигини бошқалар билмаса ҳам Чувринди пайқайди. Айниқса, Зоҳид сўроққа
чақирганида, уйига келганида юраги нохушликни сезди. Энди Элчин отилгани билан
шуғулланишса, латта иси келиши ҳеч гапмас. Етти қўшнидан ҳеч бўлмаса биттаси беш-ўнта ўқ
овози эшитганини айтиб қўяди. «Хў-ўш, — деб ўйлайди терговчи (балки ўша прокуратурадаги
Зоҳиддир?), — иккита ўқ Элчиннинг биқинида, қолганлари қани?».
Чувринди машина келгунича бир қарорда тўхташи шарт эди. Элчинни уйига олиб бориб, сўнг
табибни олиб келиш кўп вақт талаб қилади, бу вақт ичида ярадор омонатини топшириб
қўйиши ҳеч гап эмас. Режа ўзгарганидан кейин эса, унинг ўлиши сира ҳам мумкинмас...
Чувринди аввал Элчинни уйига олиб боришга, Зайнабни огоҳлантирганидан сўнг касалхона
сари юришга аҳд қилди. Элчиннинг уйига боргач, бу режасини яна ўзгартирмоққа мажбур
бўлди.
Дорининг хумори тутиб тўлғонаётган Зайнабни кўрган Чувринди масала янада
мураккаблашганини билди. Ҳозир Зайнабга гапириш фойдасиз эди. Шу сабабли Элчинни
касалхонага ташлаб, сўнг орқага қайтишга қарор қилди. Шу бугун, айниқса, шу дамда содиқ
йигитларига эҳтиёж сезди. Зайнабни ёлғиз ташлаб чиқаётганида Жамшидни қўмсади. У бўлса
эди, иш бир оз енгиллашарди. Зайнабни табибга олиб боришни, энг муҳими — «Элчинни отган
одамни кўрган» бир-икки гувоҳ топишни унга бемалол ишонса бўларди. Тўғри, йигитлар
орасида ишончга сазоворлари ҳам бор, аммо уларни бундай қалтис ишларга жалб қилишга
кўнгли чопмайди. Йўлда кетатуриб, Ҳалимжонни ёнига олганидан пича афсусланди. Гарчи
Ҳалимжон қайси бир жиҳатлари билан Жамшидни эслатса-да, беғубор кўзлари ҳалоллигидан
дарак берса-да, баъзан қарашларида «мендан эҳтиёт бўл» деган ўт чақнаб қолади.
Чувриндининг зийрак нигоҳи бу ўтни илғайди. Илғагани учун ҳам эҳтиёт чораси ҳақида
ўйлайди.
Энг яқин ёки биринчи дуч келган касалхонага олиб бориш — кутилмаган фалокат илонининг
думини босиб олиш демакдир. Ҳар бир касалхонада бир-икки таниши ёки ишончли одамлари
бўлса-да, масала ЭНГ ишончли одамлар ёрдамида ҳал этилажаги сабабли шаҳарнинг кунботар
томонидаги янги касалхона томон юрди.
Чувринди орқа ўриндиқда, Элчиннинг бошини тиззасига қўйган ҳолда ўтирарди. Дам-бадам
унинг пешанасини ушлаб қўяди. Бир маҳал Элчин қаттиқ ингради. Чувринди кафтини унинг
пешанасига босиб:
— Ҳофиз, озгина чиданг, ҳозир касалхонага етамиз, — деди. Сўнг сўради: — Ҳофиз, гапимни
эшитяпсизми? Мен — Маҳмудман, жавоб беринг, эшитяпсизми?
Бир неча нафасдан сўнг Элчин инграб жавоб берди:
— Ҳа...
— Бек акам ўч олмоқчи эдилар. Фалокат оёқостидан чиқиб қолди. Буни кейин тушунтириб
бераман. Ҳосил ўлиши шарт эди, ўлди. Аммо буни ҳеч ким билмаслиги керак. Сиз ҳам унутинг.
Гапимни эшитяпсизми? — Чувринди «бу гап сенга ҳам тегишли» дегандай Ҳалимжонга бир
қараб олди. — Ҳофиз, эшитяпсизми?
Элчин бу сафар ҳам қийналиб «ҳа» деб қўйди. У Чувриндининг овозини қудуқ тубида туриб
эшитаётгандай эди. Шу сабабли Чувриндининг гапларини дуруст идрок қилолмади.
— Ҳофиз, — деди Чувринди, — сиз йўлда кетаётган эдингиз, бир машина қувиб ўтиб, тўхтади.
Машинадан тушишингиз билан сизни отди. Отган одамни танимайсиз. Гапимни эшитдингизми?
Элчин жавоб бермади. У қудуқ тубига чўкиб борар, Чувриндининг овози эса тобора
узоқлашарди.
Чала қурилган иморатлар ёнидан ўтишаётганда Чувринди Ҳалимжонга қараб:
— Ҳофизни шу ерда тасодифан кўриб қолиб, машинангга олдинг. Бошқа ҳеч нарса билмайсан,
— деди.
Ҳалимжон маъқул ишорасини қилиб, жим кетаверди.
Касалхона ҳовлисига киришлари билан машина тўхтаб, Чувринди тушиб қолди. Машина қабул
бўлими сари юргач, у асосий бино томон йўналди. Керакли одамни топиб, изоҳ бериб
ўтирмади, буйруқ қисқа бўлди — у ўлмаслиги керак!
Табиблар, ҳамширалар ярадор атрофида гирди-капалак бўлишаётганида Асадбекнинг
болохонасидаги телефон жиринглади. Ҳофизнинг машинасини қаерга элтиб қўйиш хусусида
буйруқ олган икки йигит тезлик билан йўлга тушди.
«Мен сенга қасос олиш қанақа бўлишини кўрсатаман. Ҳозир ўлиши керак бўлган одам сенинг
ҳам, менинг ҳам номусимни булғади...»
Асадбек шундай деб кўча эшигига тикилди. Элчин эса у айтган гапларнинг асл мағзини чақиш
учун бир унга, бир кўча эшигига қаради. Асадбекнинг шахсан ўзи қасос олмоқчи бўлаётгани
унга ажабтовур туюлди. Биттагина имосига илҳақ ўнлаб йигитлари турганида тўппонча
яланғочлаб, дераза панасида пусиб ўтиришнинг боисини англаб етиши мушкул эди.
«Ўлиши керак бўлган одам ким? —деб ўйлади Элчин. — Иккимизнинг номусимизни булғаши
мумкин бўлган ким экан? Жамшидми? У қайтиб келганми? Уни нима учун ўлдига чиқаришди?
Энди чиндан ҳам ўлдирмоқчими? Зайнаб... демак, ўшанда тўғри айтган экан-да... Мен лақма...»
Зелихон Сочидан телефон қилганидан бери буларнинг ўйинига тушунолмай гангиб юрган
Элчин яна халта кўчага кириб довдиради. Агар ҳозир эшик очилиб, Жамшид кириб келса-ю,
Асадбек уни отса... сўнг... «Чотингда безинг бўлса, бу ювуқсизни топиб ўзинг ўлдиришинг
керак эди. Қасоскорман, деб катта кетишни биласан. Сен эркакмисан, сен — даюссан!»
дейдими?..
Хаёлига дафъатан келган бу фикр бутун баданини, бадани нима экан, оёқларининг
бармоқларигача, бармоқлар нима экан, тирноқларигача музлатиб юборди!
То кўча эшиги очилиб, остонада Ҳосилбойвачча кўрингунига қадар Элчин Жамшидга қараб ўқ
узилишига амин эди. Шу сабабли Ҳосилбойваччанинг совуқ башараси кўрингани ҳамон
ажабланиб, қайнотасига савол назари билан боқди: бунинг айби нима? Тўйда мени
хорлаганими? Наҳот шунинг учун?.. Уйғонган саволлар оқими охирига етмай ўқ узилди. Сўнг
Асадбек тўппончани узатиб, қаҳрли овоз билан амр этди:
— Чиқ тез, ўлмади шекилли, қўлим титради. Тирик бўлса, от!
— Нимага?
— Чиқ деяпман! Зайнабни булғади бу, эшитяпсанми?! Эркакмисан, ўзинг?
Элчин бу гапга ишонқирамаса ҳам, вужудида уйғонган бир куч тўппончага қўл узатишга
мажбур этди. Асадбек яна бақиргач, ҳовлига чиқди. У Асадбекнинг гапларидан тамоман
гангиган эди. У қаттиқ ерда юриб эмас, гўё саволлар ботқоғига тобора ботиб борарди. Асадбек
«от!» деб буюрди, у амрга итоат этиб, ҳовлига чиқди, ўлжа сари юриб боряпти. Лекин тепкини
боса оладими ё йўқми — аниқ билмайди. Чунки Ҳосилбойваччанинг гуноҳидан бехабар.
«Зайнабни қанақасига булғаши мумкин? Ахир Зайнаб ўз оғзи билан Жамшидни айтган-ку? У
расвони деб ўлмоқчи бўлди-ку?..» деб гарангсийди.
Асадбек режа тузаётган чоғида Элчин Ҳосилбойваччани отгани чиқадими ё рад этадими, деб
кўп ўйлаган эди. «Хотинини бундай ҳолатда кўрган ҳеббим ҳам чидаб туролмайди», деган
фикр режанинг тўлиқ амалга ошишига ишонч туғдирарди. У Элчин қалбида ғазаб гулхани ёқиш
учун Зайнабнинг ҳаммомдаги шармандали ҳолати тасвирини кўрсатмоқчи ҳам бўлди. Шу
фикрга келиши билан ўзи уятдан ёрилиб кетай деди. У куёвини ўлимга ҳукм қилган эди. Аммо
ўлимнинг тотли лабидан ўпмоқ арафасида турган бу одамга ҳам тасвирларни кўрсатишга
журъат қила олмади. Ҳосилбойваччанинг айбини отиш олдидан қисқа тарзда баён қилишни
ҳам ўйлади. Бироқ, бунга ҳам тили бормади. Ўқ узилгач, «Зайнабни булғади бу!» дейиши эса
Элчинда ғазаб гулханини ёқа олмади, балки савол ботқоғига ботирди.
Қатъиятсизлик билан қадам босиб бораётган куёвига қараб, Асадбек ғижинди. У нишонни аниқ
олганига, ғанимнинг жон таслим қилганига ишончи комил эди. Яна тўққиз-ўн қадам қўйгач, бир
неча ой куёвлик либосида юрган Элчин ҳам «бахтиёр» ҳаётига шу ерда якун топмоғи лозим
эди. Лекин у ўша тўққиз-ўн қадамни босишни истамаётгандай имиллайди. Бир неча нафаслик
фурсат Асадбекка бир неча асрдай ғоят узоқ туюлди. Шубҳа йўқки, қўлида яна бир тўппонча
бўлганида, оқибатини ўйлаб ўтирмай, Элчинни шартта-шартта отиб ташларди.
Элчин эса оғир қадам босаётганини ўзи ҳам сезди. «Ким кўрубтур, эй кўнгул, аҳли жаҳондин
яхшилиқ», деб афғон чекувчи, ўзини ҳалол деб ҳисобловчи, аслида эса ўзи билмагани ҳолда
шайтоннинг суюкли фуқаросига айланган бу одамга ўлимнинг иссиқ тафти сари бораётгани,
бир тасодиф билангина тирик қолажаги ҳозирча номаълум эди. Тўғри, у қоронғу уйда Зайнабга
тегинган ондан бошлаб Асадбекдан ўлим ҳукмини кутиб яшарди. Ҳатто тўйидан кейин ҳам бу
хавотир булути тарқамаган эди. «Жамшидда нима қасдингиз бор эди?!» деб жағига мушт
солганида қайнотасининг ҳукм сари яқинлашаётганини сезган, аммо айнан шу бугун, айнан шу
ҳовлида, ҳукмнинг ижро бўлишини ўйламаганди. Ҳозир, Ҳосилбойваччага яқинлашар чоғида
ҳам қайнотасининг режасидан бехабар, ҳатто эшик зарб билан очилиб, Ғилайни кўрганида ҳам
буни фаҳм этмади. Аввал кўкрагига, сўнг биқинига ўқ қадалганидан кейингина бир «оҳ» уради.
Кейинроқ, ҳушига келганида эса бу ҳолатини эслаб, лақмалиги учун ўзини лаънатлайди.
«Тақдир (Асадбек эмас!) қўлимга тўппонча тутқизган экан, ҳаммасини отиб ташламайманми,
ҳаммасидан биратўла қутулмайманми», деб ўкинади. Лекин... Сўнгги пушаймондан ким лаззат
топибдики, Элчин ҳузурланса...
Эшик тепки зарбидан очилиб, Элчин чўчиб тушди. Остона ҳатлаётган Шомилнинг ғилай
кўзлари билан унинг нигоҳи тўқнашди. Ўзини ҳимоя қилишни ўйлашга ҳам улгурмади. Унинг
нигоҳидаги «нималар бўляпти, ўзим ҳам тушунмаяпман», деган саволга жавобан Шомил
тўппонча тепкисини босди. Ҳожасини ёлғиз қўйганидан ўкиниб, важоҳат билан югуриб келган
Ғилай қандай воқеа содир бўлганини аниқ билмаса-да, ерда чўзилиб ётган Ҳосилбойваччага
шу Элчин ўқ узган деб гумон қилиб, тўппончасидаги бор ўқларнинг барини унинг жисмига
бўшатиши мумкин эди. Яхшики, Чувринди изма-из етиб келди...
Элчин тўппонча оғзидан сачраган оловни кўрди, сўнг... чуқур қудуққа ағанади. Юраги қинидан
чиққудай бўлиб шитоб билан тубсизлик сари учаверди. Учаверди, учаверди... қудуқнинг
тубидан эса дарак йўқ. Сўнг... қоронғулик чекиниб, атрофи ёриша борди. Ғалати манзаралар
кўринди. Кейин бирдан... харобгина бостирма ёнида ота-онасини кўриб, титраб кетди.
Волидайн тажрибахонада киядиган оқ либосларида эдилар. Элчин шум хабарни эшитибоқ
мактабдан етиб келганида улар қўланса ҳидли тажрибахонада шу кийимда, жонсиз ҳолатда
ётар эдилар. Уларнинг кимёвий тажриба ўтказаётиб заҳарланишганини кейинроқ билди. Шу
пайтгача бирон марта бўлсин «заҳарланишганмиди ё ҳасадчи ҳамкасблари заҳарлашганмиди?»
деб сира ўйламаган эди. Ҳозир тубсизлик сари учиб бораётганида нечукдир шу савол хаёлига
келди. Пича тўхтаб, сўроғини сўради, аммо жавоб ўрнига бошқа гап эшитди:
— Сен бу ерда тўхтама, сени Ноила кутяпти, — деди онаси жойидан жилмай.
— Нима учун бу хароб бостирмада яшаяпсизлар? — деб сўради Элчин.
— Ҳар ким амалига яраша ажр олар экан, — деди отаси.
Элчин бу гапнинг маъносини тушунмади.
— Мени ахийри отишди, — деди Элчин. — Ойи, эсингиздами, қамоқдалигимда келиб, бошимни
силардингиз, ўзим ҳимоя қиламан, дердингиз?
— Ҳимоя фақат Яратгандандир. Биз Тангримнинг хоҳиши билан сени ҳимоя қилар эдик. Бизга
берилган бундай ҳуқуқ кучи бугун қирқилди. Биз сендан ҳар он дуолар кутдик. Ақалли бир
мартагина пешананг саждага тегиб, ҳаққимизга дуо қилсанг, бизларни бу хорликдан оз бўлсада, қутқарар эдинг.
— Имконим бўлмади.
— Имкон ўз қўлингда эди. Сен ҳам биз каби Тангридан йироқлашдинг. — Бўлди, бас, тўхтама,
энди қиёматда дийдор кўришамиз.
— Мен... ўлдим... энди сизлар билан бирга бўлишни истайман.
— Йўқ, болам, бу бахтдан бизлар бенасибмиз...
...Бу аёвсиз ҳукмни эшитиб, Элчин инграб юборди. Куёвининг ҳаракатсиз гавдаси узра
энгашган Асадбек шу аламли, азобли инграшни эшитган эди...
...Ота-онаси бағрига сиғмаган Элчин яна уча бошлади. Сўнг яйдоқ далада, ўтлари, чечаклари
топталган кенгликда Ноиласи кўринди. Ўша кўйлакда, аммо... кўкрагида қонли доғ йўқ. Ўша
пичоқ... кўкрагида эмас, қўлида... учидан қон томиб турибди. Қамоқда эканида, тушларида
кўрганида бу кўйлакда қонли доғ бўлгувчи эди. Энди эса топ-тоза...
— Ноилам, ниҳоят келдим, энди ҳамиша бирга бўламиз. Отишганидан хурсандман. Лекин
афсусим ҳам бор... Охиригача қасос ололмадим. Фақат биттасини ўлдирдим... Нега
индамайсан, Ноила?
— Биттасини ўлдирдингиз... бир бегуноҳ бокира қизни эса, булғаб ташладингиз. Бу камми
сизга?!
— Бу — қасос, Ноила! Ахир эсингдами, тушларимга кириб, қасосга ундар эдинг?
— У мен эмас эдим.
— Нима учун бундай деяпсан, тушларимга киргучи сен эдинг!
— Йўқ, адашяпсиз, у — қалбингиздаги шайтон эди. Менинг қиёфамга кириб сизга кўринар эди.
Ўйлаб кўрмадингизми, бир қизни булғашга мен сизни даъват этишим мумкинмиди? Мен сизни
ҳеч ёмонликка қараб ундаганманми? Мана бу топталган чечакларни кўряпсизми? Буларнинг
бари булғанган қизлар. Зайнаб ҳам бир куни шу ерга келади. Мен сизни деб бир неча дақиқага
турдим, ҳадемай яна чечакка айланаман.
— Мен келдим, Ноила, у дунёда зурриёдим қолмади. Ёлғиз ўғил эдим, уруғимиз қуриди.
— Фарзанд кўришни ўзингиз истамадингиз, ёшликда ўйнаб қолайлик, дедингиз. Ўйнаб-ўйнаб
шу мартабага етдингиз.
— Гуноҳларим кўп, биламан, Ноила, энди иложсизман. Энди биз бирга бўламиз.
— Йўқ, сизнинг жойингиз бошқа. Сиз изингизга қайтасиз.
— Ноила, мени ота-онам ҳам ҳайдашди, сен ҳайдама. Мен энди айрилиқ азобига чидай
олмайман.
— Сизни ҳайдовчи мен эмасман. Сиз Зайнабга қайтинг.
— Ундай дема, Ноила, қайтмайман. Ҳайдама мени... Биламан, сенинг олдингда гуноҳкорман.
— Сиз Оллоҳ олдида гуноҳкорсиз. Мен сиздан розиман, аммо Оллоҳ рози бўладими-йўқми,
билмайман. Қайтинг!
— Ҳайдама, Ноила!
— Сизни ҳайдагувчи мен эмасман.
Шундай деб Ноила кўздан йўқолди — чечакка айланди. Элчин фарёдли овоз билан чақирди:
— Ноила!
Унинг ноласи саҳро бағрига томган томчи каби самарасиз бўлди. Кўкрагида алам илони
тўлғониб, ингради.
Машинада кетаётган Чувринди ана шу овозни эшитди. Яна уча бошлаган Элчин эса таниш
овозни илғади:
— Ҳофиз, озгина чиданг...
...«Ким бу менга гапираётган?» деб атрофга аланглайди. Тушунуксиз манзараларда инсон зоти
кўринмайди.
— Ҳофиз, гапимни эшитяпсизми?
...Яна аланглайди. «Ҳа», деб жавоб беради.
Учди, учаверди... Тиконзорлардан ўтди, тиканаклар баданини тилдилар. Чаёнзордан ўтди,
чаёнлар нишларини санчдилар. Илонзорга етди, илонлар чақдилар. Бу ҳам камлик қилиб,
бўйнига ўралганча бўғдилар.
Элчин азобдан тўлғонар. Кимлардир, қайдадир унинг ҳолига кулар, кулаверар.
Шу азоблар гулханида куяётганида илонзорда Ҳосилбойвачча кўринди. Нечундир илонлар уни
чақмаслар, бўғмаслар. Бир йўғон илон эса нозанин каби унинг белига ўралар, сўнг лабидан
бўса олар. У эса кулар, кулаверар. Охир-оқибат кулгидан чарчаб, Элчинга қарар:
— Булар ҳаммаси меники. Мен сендан олдинроқ келдим. Энди меники булар.
— Мен... Менинг маконим шу ерми? — деди Элчин.
— Э, йўқ, бу ер менинг мулким. Сенга жой йўқ. Сен кейин келасан. Кундузи илонлар сени
чақади, гўштларингни еб тугатади. Шомгача қуруқ суягинг қолади. Тунда эса яна гўшт ўсиб
чиқади. Эрталабдан яна илонларга ем бўласан.
— Сен-чи?
Ҳосилбойвачча бу саволга жавобан хоҳолаб кулди, бир буралиб илонга айланди, сўнг яна
аслига қайтди.
— Кимсан ўзинг, Ҳосилмисан ё шайтонмисан?
— Хоҳлаганинг.
— Ҳосил бўлсанг, айт: Зайнабга тегиндингми?
— Буни қайнотангдан сўрайсан.
— Унда айт: тўғри, мен гуноҳкорман, жазо олишим тайин. Сен-чи? Гуноҳларингнинг чекичегараси йўқ-ку?
— Шу ерда ҳам ўзбеклигингга борасан-а? Яхши ҳамки қиёматда сен гуноҳ тортувчи тарозибон
бўлмайсан. Нақ ҳамманинг шўрини қуритасан! Сен ўзинг учун жавоб бер. Бошқалар билан
ишинг бўлмасин!
У узоқлаша бошлади. Узоқдан туриб яна овоз берди:
— Ҳофиз, гапларимни эшитяпсизми?
Чувриндининг овози унга Ҳосилбойваччаники бўлиб туюлди.
У учди. Сўнгсиз равишда учаверди.
Дам-бадам нотаниш овозларни эшитди:
— ...Тампон... тикинг... пулс...
Учиб юришлар ниҳоясига етиб, кўзларини очди.

Кесакполвон шаҳарга оқшомда кириб келди. Аввал Асадбекни излади. Кейин Чувриндини
йўқлади. Уларнинг қаерга кетганини ҳеч ким билмади. Кесакполвон болохонадаги
йигитларнинг онаси-ю, опа-сингилларини уч-тўрт сидра «ўқиб» ҳам хуморидан чиқмагач,
бирининг жағига мушт тушириб, бошқасини тепиб қолди. Агар Кесакполвон медузасифат тўрт
қўл, тўрт оёқли бўлиб яралганида эди, болохонадаги бошқа йигитлар ҳам унинг мушти,
тепкиларидан бебаҳра қолишмас эди. Йигитлар «Окахон, биз бор-йўғи бир пойлоқчимиз, Бек
акамдан «қаерга кетаётганларини сўрашга ҳаққимиз бўлмаса...» деб ўзларини оқлашди.
Уларда бундай ҳуқуқ йўқлигини Кесакполвон яхши билади. Ҳам бўйдан, ҳам покиза ақлдан
қисилган бу банда жаҳл юҳоси қўзғолган дамда тупроққа яқинлашиш лозимлигини билганида
эди, аламдан бу тарзда чиқиш йўлини танламаган бўларди.
Абдураҳмон табиб унинг илтимосини рад этиб, кетига келиштириб тепгандан баттарроқ иш
қилди. Гарчи унинг улоқчи отлари манзилга етиб бормаган бўлса-да, Кесакполвон хумордан
чиқмади. Асадбек билан Чувриндининг биргаликда ғойиб бўлгани эса гумон ўтига мой сепиб
аланга олдирди. Бир жуссада гумон билан алам алангаси чирмашар экан, йигитларнинг сўкиш
эшитиб, мушт ёки тепки ейишларидан бошқа иложлари йўқ. Кошки эди, бир тепки-ю мушт
билан бу аланга ўча қолса. Йигитлар навбатдаги зарбаларни кутиб, бошларини хам қилиб
туришганида телефон асабий жиринглади. Аслида телефон одатдагидай жиринглаган, аммо
жаҳл торлари таранг тортилиб турган болохонадагилар учун шундай туюлган эди. Йигитлардан
бири шошилганича гўшакни кўтариб, қулоғига тутди. У:
— Ассалому алайкум, Маҳмуджон ака, — дейиши билан Кесакполвон гўшакни қўлидан юлқиб
олди.
— Маҳмуд! — деди зардали овозда. «Қаёқда юрибсанлар?» деб сўрамоқчи бўлди-ю,
«излаганимни билмай қўя қолсин», деган мақсадда тилини тийди. Унинг жимиб қолганидан
Чувринди фойдаланди:
— Ие, Ҳайдар ака, қаёқда юрибсиз, қидиравериб энка-тинкамиз чиқиб кетди-ку?
— Юрибман қаричлаб ўлча-аб, — деди Кесакполвон яна зарда билан. Кейин ичида
«Қидирасан-а, қидирасан, йўқ бўлиб кетсам, дўппингни осмонга отарсан!» деб ғижинди. Шу
боис сўроғи янада зардалироқ чиқди: — Асад қаерда?!
— Билмайман... — Чувринди шундай деб тин олди.— Аркда бўлсалар керак. Йигитларда гапим
бор.
Кесакполвон тушунди. Айрим ҳолларда, айниқса телефонда гаплашилганда Асадбекнинг
қаердалигини айтиш мумкин эмас эди. Шу боис фақат энг яқин одамларгина тушунадиган
тарзда унинг қаердалигига ишора қилинарди. Ҳозир Чувринди «Билмайман... аркда бўлсалар
керак», дедими, демак, у эски шаҳардаги ота ҳовлисида.
Кесакполвон гўшакни йигитга бергач, «У ерда нима қилади? Тез-тез борадиган бўлиб қолди. Ё
бир балони бошламоқчими?..» деб ўйланди.
Чувриндининг гапи қисқа бўлди. Йигит «Хўп бўлади, акахон», деб гўшакни жойига қўйди.
Кесакполвон ижирғаниброқ сўради:
— Акахонинг нима деди?
— Отарчининг... — Йигит Чувриндининг буйруғини сўзма-сўз такрорламоқчи бўлди-ю, аммо
«отарчи»нинг Бек акасига куёв эканини эслаб бошқачароқ оҳангда айтди: — Ҳофиз акамнинг
мошиналарини янги касалхона йўлига ҳайдаб борарканмиз...
— Нимага?
Йигит «билмайман» дегандай елка қисди.
— Машинаси Асаднинг маҳалласидами?
Йигит бош ирғаб тасдиқ ишорасини қилди.
— Отарчининг ўзи қаерда экан?
— Билмайман.
— Телпон қил-чи?
Гўшакни у томондан ҳеч ким кўтармагач, Кесакполвон икки йигитга ижозат берди. Ўзи
болохонада бир неча нафас ўтириб, нима қилиш лозимлигини фикрлади. Кўнгли ғаламисликни
сезиб, йигитларнинг изидан бормоқчи бўлди. «Ҳойнаҳой у ерда Маҳмуд кутиб тургандир,
пойлаб борганимни билса, хитланади», деган фикрга келиб, шаштидан қайтди. «Асад
ёлғиздир, бориб гаплашай-чи», деган қарорда ўрнидан турди. Катта кўчадан эски маҳаллага
бурилишда Хумкалланинг кулранг «Жигули»сини кўриб, машинани тўхтатди. Бармоқларида
калитни ўйнаб турган Хумкалла янги ҳожасини кўрди-ю, пилдираб юриб келиб унинг
қаршисида пайдо бўлди.
— Нима қилиб турибсан? — деб сўради Кесакполвон ўтирган ерида.
— Хизматдамиз, акахон, — деди Хумкалла атрофга бир аланглаб олгач.
— Қачондан бери?
— Эрталабдан.
— Ким бор?
— Ҳозир ким борлигини билмайман.
— Акахонинг шу ердами?
— Шу ерда эдилар. Бир соатча бўлдими...
— Ўзи келиб, ўзи кетдими?
— Ўзлари келдилар... Кетишда... орқада Ҳофиз акамни кўргандай бўлдим... яна Худо билади.
Сиздан сал олдинроқ болалар келишиб мошинасини ҳайдаб кетишди.
— Рўлда акахонингмиди?
— Йўқ... Ҳалим.
— Отарчининг келганини кўрувмидинг?
— Кўрувдим.
— Яна ким келди?
— Бу томондан бошқа ҳеч ким. Балки нариги томондан...
Кесакполвон «тушунарли» деб эшикни ёпмоқчи эди, Хумкалла уни тўхтатди.
— Акахон, бир гап: кўчанинг нариги бетида бойваччанинг боллари ғимирлаб юришибди. Улар
ҳам пешиндан бери шу ерда.
— Бойваччанинг ўзи кўринмадими?
— Бир кўрингандай бўлди... Яна Худо билади.
«Булар нимадан ис олган бўлишлари мумкин?»
Хаёлига келган бу саволга жавоб топиш учун фурсати йўқ эди. Шу боис кўп ўйлаб ўтирмай,
ҳайдовчининг елкасига туртиб, «ҳайда» деди.
Машинанинг чироғи Асадбекнинг эшиги оғзида турган Бўтқани ёритгач, чиндан ҳам «бир бало
бўлганини» фаҳмлади. Шу сабабли эски уй қаршисида тўхтамай ўтиб кетди. Кесакполвоннинг
машинасини таниб пешвоз чиқмоқчи бўлган Бўтқа тараддудланган ерида ажабланганича
қолаверди.
Кесакполвон маҳалланинг нариги биқинидаги катта кўчада ҳам Чувриндининг йигитларини
кўргач, «бир бало бўлганига» аниқ ишониб, изига қайтди. Ҳозир уни биров тўхтатиб,
«Ҳосилбойвачча шу уйда ўлдирилди» деса, ишонмай, «бор тошингни тер», деб жеркиб
ташлаган бўларди. Унинг кўнглида ваҳм илонини қўзғотган фикр бошқа: Асадбекка бир нарса
бўлган-у Чувринди отни қамчилаб қолган. Шунинг учун атрофни йигитлари ўраб турибди!
Шу фикрга банди бўлган ҳолда машинадан тушиб, Бўтқанинг саломига алик ҳам олмай, эшикни
зарб билан очиб, ичкарига қадам қўйди. Қадам қўйди-ю, ҳовлида чўзилиб ётган икки одам
қорасини кўриб, таққа тўхтади. У «бир бало бўлганини» сезган эди, аммо ҳовлига қадам қўйиб,
икки ўлик устидан чиқаман, деб хаёл қилмаганди. Чўзилиб ётганларни кўриб, икковини ҳам
ўлик деб ўйлади. Ғира-ширада аввалига уларни танимади. Шу сабабли эшикка яқинроқ
ётганига энгашиб қараб, Ғилайни таниди. Қўл-оёғи боғланганидан унинг ҳали тириклигини
фаҳмлади. Кейин юзига эски қоғоз парчаси ташланган Ҳосилбойваччани таниб, бир сесканди.
Довон ошиб келаётганида Ҳосилбойвачча билан ҳуфёна учрашмоқни, гап гапга қовушса,
вақтинчалик иттифоқ тузмоқни хаёл қилганди. Чувриндини йўлдан супуриб ташлаш учун шу
иттифоқ зарур деб топган эди. Чунки Асадбекнинг умр шами ўчиб бораётганидан дарак топган
Ҳосилбойвачча ҳам тек турмас, бир томондан Чувринди, иккинчи томондан Ҳосилбойвачча
юриш қилса, орада хароб бўлишига ақли етарди. У харобликдан қутулиш чораси деб ғаним
томонни кўзлади. Кўзлади-ю, орадан бир неча соат ўтиб, пешонаси тош деворга урилди.
У ўзича режа оши масаллиғини тайёрлаб келаётганида бу ерда Асадбек билан Чувринди иш
ошини пишириб қўйишга улгуришган эди.
Мурдани танигани ҳамон «Нега ўлдиришди?» деган савол миясига урилди. Сўнг «Нега мен
билмай қолдим, нега мендан яширишди?» деган савол гумонлар пўртанасини қўзғади. Шундан
сўнггина кўп йиллик дўсти, ажралмас шериги ёдига тушиб, атрофга аланглади: ичкарида чироқ
ўчиқ. Ҳовлида одам қораси кўринмайди.
Кесакполвон хавотирга тушиб, атрофни йигитлар қўриқлаётганини унутди. Панжаси биқинига
ботиб турган тўппонча сари югурди. Сўнг беихтиёр равишда бақирди:
— Асад!
Назарида бу овоздан атроф гулдураб кетгандай туюлди.
— Асад!
— Бўкирма, бу ёққа кел.
Қия очиқ деразадан чиқиб келган Асадбекнинг овози ундаги хавотир алангасини ўчирди.
Қўлини тўппончадан олиб, уй томон юрди.
— Асад, нима бўлди? — деди остона ҳатлаб.
— Ҳўкизга ўхшаб бўкирма, дедим, сенга.
— Асад, нима бўлди?
— Нима бўлганини кўрмадингми?
— Кўрдим... Нимага ўлдирдинг?
— Ўлгиси келган экан, ўлди. Меникига уни ажали ҳайдаб келган. Энди сен гапни
чуваллаштирмай қўя қол.
— Нима учун мендан яширдинг?
— Яширганим йўқ. Ўзинг қаёқдаги тезакларни териб юрибсан? Чойхонангдан чиқиб қаёққа
ғойиб бўлдинг?
«Суриштирибди-да...» — деб ўйлади Кесакполвон. Шу фикрнинг ўзи уни бир оз тинчлантирди.
«Ҳар ҳолда бутунлай суриб четга чиқармабди», деб таскин топай деганда Шайтон алайҳилаъна
аста келиб қулоғига шивирлади: «Бу ишни кеча режалаштирмагандир? Уч-тўрт кун
пишитгандир? Маҳмуд билан фикрлашгандир?..»
Шайтон шивирини тилга чиқармоқчи эди, Асадбек гапиртиргани қўймади:
— Бойваччани кўмдир. Ғилай сеники. Нима қилсанг қил: оёғидан осасанми, қайноқ сувга
бўктирасанми, ўзингнинг ишинг. Эрталабгача йигитлари қўл қовуштириб, салом берадиган
бўлишсин.
Бу топшириқ шивирлаётган шайтонни нари суриб, юрагига чироқ ёқди. Оч ётган аждаҳо
бирданига ўнлаб одамларни тириклайин ютиб қандай роҳатланса, Кесакполвон шундай
ҳузурланди. Бу буйруқ Кесакполвон учун кутилмаган бахт эди. Шу бахт қуёшидан кўзлари
қамашиб, ийиб кетди.
— Ўзинг тузукмисан? — деди меҳрибонлик билан.
— Нима, олдин бузуқмидим? — деб тўнғиллади Асадбек.
Гап бир оз совуқ оҳангда айтилган бўлса-да, Кесакполвон буни ҳазил сифатида қабул этиб,
дўстининг елкасидан қучди.
— Тез бўл, имиллама! — деб буюрди Асадбек.
— Эшвормаган — номард! — деди Кесакполвон. — Эрталаб ҳаммаси эмаклаб келиб, этагингда
намоз ўқийди.
— Катта кетма. Иси чиқмасин. Намоз ўқишлари шарт эмас, аммо ҳаммасининг оғзини тикиб
чиқасан. Биттаси овоз чиқарса... кейин мендан хафа бўлиб юрма.
Кейинги гап ийиб турган кўнгилга муз парчаларини сочди.
— Сен... оғайни... олифтагарчилик қилма. Шу пайтгача қайси ишнинг исини чиқарувдим?
— Жириллама!
Кесакполвоннинг тили бир қичиди-ю, аммо ўзини тийди.
— Хўп, жирилламасам жирилламадим, — деб тўнғиллаганича ташқарига чиқди. Кўча эшигини
очиб, Бўтқани чақирди.
— Манавини бир бало қилиб, юкхонага жойла.
Бўтқа учун шу буйруқнинг ўзи кифоя қилди. Бир дақиқанинг ўзидаёқ қонга беланган мурда
икки букланиб, юкхонадан жой олди. Бўтқа буйруқни ижро этгач, «яна хизмат борми, акахон?»
дегандай эшик оғзида қўл қовуштирди.
— Кўтар буни, оғзини оч, — деди Кесакполвон Ғилайга ишора қилиб.
Бўтқа уни тиклаб, йиқилмаслиги учун бир қўли билан суяб, иккинчи қўли билан елим тасмани
кўчирди. Ғилай чуқур нафас олди.
Кесакполвон чўнтагидан сигарет чиқариб биттасини Ғилайнинг лабига қистирди-да, ёққични
ёндирди. Пилик ёруғида Ғилайнинг юзи янада хунук кўринди. У оч қолган одамдай ютоқиб
тутатди. Кесакполвон ёққични ўчирмади, пилик алангасини унинг жағига тутди. Жағи куйган
Ғилай бошини орқага тортди.
— Шунақа, оғайничалиш, — деди Кесакполвон, — хўжайинни алмаштирадиган вақт келди.
Янги хўжайинга тобинг борми ё эскисининг орқасидан жийда-халтангни кўтариб жўнаб
қоласанми? Киноларда кўргансан, а? «Хўжайинимга содиқман» дейдиганларнинг оёғидан осиб
қийнашадими-ей. Кинодагилар аҳмоқ, а? Ё сен аҳмоқмисан? Сенинг оёғингдан оссам ярашмас,
а? Ё киндигингдан кекирдагинггача тилиб, туз сепсам, мазза қиласанми? Қўй, бунақа маззалар
аҳмоқларга аталган. Сен аҳмоқ эмассан. Кимга содиқ бўлмоқчисан? Ўлик одамгами? Хўш, энди
гапир, келишамизми ё отамлашамизми?
Кесакполвон унинг лабидаги сигаретни олиб ташлади. Ғилай енгил йўталди.
— Қани, энди гапир-чи? Кесакполвон пилик оловини унинг бурнига яқинлаштирди. Ғилайнинг
бурнидан чиқиб турган тукларнинг учи куйиб, чаённинг нишидай гажак бўлиб олди. Ғилай
пастки лабини чўзиб пилик оловини пуфлаб ўчирди-да:
— Гап йўқ, келишамиз, — деди.
— Қойилман, ўғил бола, — деди Кесакполвон заҳарли жилмайиб. Кейин Бўтқага буюрди: —
Акангнинг қўл-оёғини еч. Қайси аҳмоқ боғлади ўзи буни. Мен шунақа ўғил болаларга беш
кетаман ўзим. Қани, окаси кўзидан, энди айт-чи, атрофдаги кўчага қанча бола қўйгансан?
— Тўққизта.
— Улар нимага тухум босиб ўтиришибди, нимага ёрдамга келишмади?
— Ишора бўлгунича кутишлари керак эди. Бу ёғи бунақа бўлиб қолди.
— Асадни... ўлдирмоқчимидиларинг?
— Бу ҳақда гапирмовди.
— Унда нимага келди?
— Менга иш буюрарди, мен бажарардим. Мен билан маслаҳатлашмаган.
— Одамларингнинг ҳаммасини бир ерга тўплашинг керак.
— Керак бўлса ярим соатда тўплайман.
— Қитмирлари йўқми? Ғалва қилишмайдими?
— Билмайман. Балки... бу гапларни айтмаслик маъқулдир уларга?
— Қойилман, калланг ғиж-ғиж ақл-а, тошиб кетмаганига ҳайронман, — деди Кесакполвон
кесатиб. — «Хўжайин бизларни Асадбекнинг ихтиёрига топшириб ўзи сафарга кетди», дейсан.
Қаерга тўплайсан болаларингни?
Ғилай шаҳар четидаги боғни айтди.
— Йўқ, — деб эътироз билдирди Кесакполвон. Кейин бир оз ўйланиб туриб ўзига маъқул бошқа
ерни айтди-да, Бўтқага қараб қўйди. Бўтқа бу қарашнинг маъносини англади — демак, ўша ер
йигитлар билан ўраб олиниши керак. Бўтқа «тушундим» дегандай бош ирғаб қўйгач,
Кесакполвон Ғилайни кўча томон бошлади: — Юр, энди. Ошни пиширайлик. Тезроқ
дамламасак, тагига олади.
Кесакполвон нозанинни кузатгандай Ғилайнинг қўлтиғидан олди. Катта кўчага чиқишгач,
машина тўхтади.
— Болаларингни чақир, — деди Кесакполвон.
Ғилай тушиб, уч-тўрт қадам юргач, қўл силкиб қўйди. Кўчанинг нариги бетидаги йигитлардан
бири югуриб келди. Ғилай унга бир нима дегач, у шошиб изига қайтди. Бу орада Бўтқа
Хумкаллага ҳожасининг буйруғини етказди.
Ғилай машинага ўтиргач, Кесакполвон унинг елкасига қўл ташлади.
— Энди акангникига кириб ўтайлик. Бола-чақаси хавотир олмасин, сафарга кетганини айтиб
қўйишинг керак.
— Ака, бир жойга кириб юзта-юзта қилиб олайлик, бош ёрилиб кетай деяпти, — деди Ғилай
ялинчоқ оҳангда.
— Боя айтмайсанми шуни? — деди Кесакполвон, сўнг Бўтқага буюрди: — ол, анави ерда
очилгани бўлиши керак.
Бўтқа пешойна остидаги мўъжаз юкхонани очиб, бир шиша ароқ билан пиёла олди-да, қуйиб
узатди. Ғилай уни бир кўтаришда бўшатгач, чуқур нафас олиб қўйди.
Кесакполвон унинг руҳий ҳолатини тушунгандек, унга ҳамдард бўлгандек меҳрибонлик қилиб,
сигарет тутди. Ғилай яна бир пиёла сўради. Уни ҳам сипқоргач, сигарет тутатди. Бир неча
нафасдан сўнг яна сўраган эди, Кесакполвон унамади.
Ғилайнинг шартга осонлик билан рози бўлганидан у кўп ҳам ажабланмади. Чунки садоқат
деган тушунчанинг руҳи унга бегона эди. «Хўжайинига хиёнат қилди, сотди», деб ҳам
нафратланмади. Чуни «хиёнат — гуноҳ», деган тушунчадан ҳам йироқ эди. Агар дунё тескари
айланиб, Ғилайнинг ўрнида ўзи бўлиб қолган тақдирда, ҳеч бир иккиланмаган ҳолда шу йўлни
танлаган бўларди. Дунё-ку тескари айланмас, у Ғилайнинг ўрнида бўлмас. Лекин Асадбекнинг
қўли титраб, нияти амалга ошмай, ўзи нобуд бўлиб ҳукмронлик супасига Ҳосилбойвачча
кўтарилганида унга хизмат қилавериши аниқ эди. Ундаги бетайинликни Асадбек азалдан
билар, шу боис ҳам кўпроқ Чувриндига суянарди.
Кесакполвон чўнтак кесиб юрган кезларида Асадбекнинг бир чўталчиси бўларди. Серйўталроқ,
нимжонроқ бола эди. Касалванд бўлгани учунми, Асадбек унинг туриш-турмушидан хабар олиб
турарди. Йигитча ҳам Асадбекка содиқ эди. Номи чўталчи, асли эса айғоқчи эди.
Қиморбозларга хизмат қилиб юриб, кўрган-билганларидан Асадбекни огоҳ этиб турарди.
Бир куни Кесакполвон каттароқ овни мўлжал қилиб, уни ёнига олди. Ов юришмади-ю, аммо
йигитча анқовлик қилиб қўлга тушди. «Участковой ака» деб мурожаат қилишларига кўникиб
қолган милиса Кесакполвонни танир эди. Таъбир жоиз бўлса, у вақти-вақти билан
Кесакполвондан «совға-салом» олиб турар, шунинг эвазига баъзи пайтларда, баъзи кўчалардан
кўзларини юмиб ўтарди. Бир касофат бўлиб, шайтон йўлдан урибми, кўзларини беҳос очган
экан, ўша йигитчадан гумонсирабди. Кесакполвон «Бу бола бизнинг укахон», деб чўнтагини
бир кавлаб қўйса, олам гулистон эди. Шуни истамади. Чунки «Бу бизнинг укахон» деган
учтагина сўз тилдан осонгина учгани билан, то гап эгасининг қулоғига етгунича чўнтак орқали
ўтиши шарт. Кесакполвон эса майда ўғрилигига бориб, сарф-харажатдан қочади. У бировнинг
чўнтагига қўл солса бирон нимани илаштириб чиқишни хуш кўради. Ўз чўнтагидан чиққан
дамларда эса жони суғурилгандай туюлиб, азобланади. Йигитчани қутқаришдан бўйин
товлаганининг иккинчи боиси — гап чувалашмасин, деди. Ўшанда Асадбек ундан норизо
бўлганида «Икки киши ўрнига битта одам ўтиргани дуруст эмасми?» деб ўзини оқлади. Унинг
фалсафаси шундай эди: икки киши ўрнига бир одам қамалгани яхши. Қамалгувчи одам
касалванд бўлса ҳам майли, қамоқхонада жони узилса ҳам майли... Кесакполвон бу
«фалсафаси» байроғи остида кўп ишлар қилди. Бугунга келиб бу байроқ яна кўтарилди. Фақат
ёзув бир оз ўзгартирилди: Асадбекнинг мулки икки кишига эмас, бир кишига қолиши керак!
Ғилайнинг осонгина бўйин эгиши Кесакполвонда ҳеч қандай туйғу уйғотмади, демак ҳам
ноўриндир. Ғилай қаршилик кўрсатмагач, Кесакполвон ундан хавотирланди. Ғилайнинг қаёққа
ёки кимга қараётганини билиб бўлмаганидек, хаёлида қандай шумлик яширингани ҳам
номаълум эди. Шу хавотир туфайли кўчага чиқишганида «Олд томонга ўтир», деб Бўтқага имо
қилган эди.
Машина ўрнидан жилганидан бери хаёлнинг бир улуши биқинига ботиб турган тўппончада, ўнг
қўли эса қуллуқ қилгандай кўкрагида — тўппончани олишга шай эди. Кетма-кет равишда минг
марта, балки ундан-да кўп ҳарифларининг курагини ерга теккизган полвон агар доно бўлса,
ўзига бино қўймайди, минг биринчи ҳарифни ҳам албатта мажақлайман, деб катта кетмайди.
Афсус шуки, Кесакполвон у доно полвонлар тоифасидан эмас. Агар Ғилай тирсаги билан туртиб
юборса, тўппончаси иш бермай қолиши, ҳатто Бўтқанинг ўгирилишга ҳам улгуролмаслиги
мумкинлигини ўйламайди. Унинг бахтига Ғилайда ачиниш ҳисси йўқ. Бўлсами эди,
Ҳосилбойваччанинг ўлими унинг учун изсиз кетмас, ҳеч бўлмаса бир ҳаракат билан ўч олишга
интилар эди.
Ҳовлига боғлаб қўйилган ит ҳеч маҳал «Ҳожам ўлса шу уйга хўжайин бўламан», деб орзу
қилмагани каби Шомил ғилай ҳам «Ҳосилбойваччадан кейин унинг мулки менга қолади», деб
фикрламаганди. Агар биров «Ҳожанг яқинда итдай ўлим топади, тайёргарлигингни кўриб қўй»,
деб башорат қилсами, бир ойли чақалоқнинг калласидай келадиган муштдан татиб кўриши
тайин эди. Ғилайнинг шу хаёлда юрмагани ҳам Кесакполвоннинг бахтидан. Агар мулкка эгалик
ҳисси уйғонсами, бу туйғу жон аччиғига нисбатан қудратлироқ бўлар, оқибатда уни унча-бунча
занжир жиловлай олмас эди. Ғилай қўл-оёғи боғланган ҳолда, гарданидаги оғриқдан
азобланиб ётганида ҳожасини кўз қири билан кўриб, нима қилишини фикрлаган, ўзининг
чорасизлигига амин бўлган эди.
Кейинги кунлар ичи Ҳосилбойвачча ғолиб одамнинг қадамлари билан одимлай бошлаганида
Ғилайнинг шум кўнгли бир нохушликни сезган, уни йўлдан қайтаришни хаёл ҳам қилган, аммо
ҳожаси ўзгаларнинг маслаҳатига юрмаслигини билгани учун тилини тийган эди. У буйруқни
бажарувчи сўқир жангчи эди, узоқни кўра оладиган басир саркарда эмасди.
Машина Ҳосилбойваччанинг дарвозаси қаршисида тўхтаганида Кесакполвон «Тушавер» деган
маънода Ғилайга қаради. Ғилай ўрнидан дарров жилмади. Бир неча соат илгари бу остонадан
мағрур ҳолда босиб чиққан одамнинг энди бу уйга мутлақ қайтмаслиги унинг қалбини эза
бошлади, демак ёлғондир. Қалби эзилмаса-да, бу уйнинг ҳожасиз қолгани унинг учун нохуш
эди. Ҳозир машинадан тушиши керак. Ҳовлига кириб «кеннайи!» деб чақиради.
(Ҳосилбойвачча ҳам, хотини ҳам ўзидан анча кичик бўлишса-да, ҳожасининг ҳурматини қилиб,
«келин» эмас, «кеннайи» дерди). Ҳожасининг (енди собиқ ҳожасининг) завжаси чиққач, «Акам
сафарга кетдилар», дейди. Бунақа ҳол кўп бўлган. Шу сабабли аёл «қаёққа кетдилар, қачон
келадилар?» деб сўрамайди. Ғилай учун шуниси дуруст.
Кесакполвон бир неча нафасгина тараддудланган Ғилайнинг елкасига «туша қол» деган
маънода аста туртди. Ғилай унга бир қарагач, машина эшигини очди. Кесакполвон қўлига
тўппончани олди.
Машина билан уй орасидаги масофага қил кўприк тортилган, Ғилай шу қил кўприк устидан,
лангар чўпсиз борарди. Сал оғса ўлим жарига қулайди. Кесакполвон гарданига уриб
ўтирмайди, тепкини боса қолади. Ғилай буни билгани учун ҳам ошиқча ҳаракатдан ўзини
тийди. Ҳожаси қонга беланган, икки букилган ҳолда машина юкхонасида ётибди. Асадбекнинг
мулкига эга чиққан ҳолда мағрур қайтмоқни хаёл қилган одам чорасиз, бир жанозага, бир
кафанга, икки қулоч ерга зор ётибди. Кафансиз, жанозасиз кетиши аниқ, икки қулоч ерга эга
бўлиши эса Кесакполвоннинг «марҳамати»га боғлиқ. У марҳамат қилса, қабристонга ташлаб
ўтади. Гўрков эгалари унутган бирон эски қабрга жойлайди. Оқибатда бирон кампирми ё
чолнингми суяклари ёнида унинг жасади ҳам чирийди.
Қутлуғ табиатли шоҳ Жамшид бир булоқ бошидаги тошга шундай битик ёздирган экан:
Бул чашмага биздек басо лаб урдилар,
Келдилар бир лаҳза, сўнг кўз юмдилар.
Олдилар дунёни мардлик, зўр билан,
Элтмадилар, қолдилар бир гўр билан...
Ҳақиқат шулким, ҳеч ким мулкини орқалаб ўзи билан у дунёга олиб кетмаган. Шоҳ Жамшиддай
зот мулкини гўрига элта олмаганидан кейин Ҳосилбойваччага йўл бўлсин! Шоҳнинг-ку, ўз гўри
бор эди. Ҳосилбойваччада шу ҳам йўқ. Бировнинг қабридан жой текканига ҳам шукр қилса
бўлар.
Қил кўприкдан бораётган Ғилай ҳам, унинг ҳар бир ҳаракатини кузатаётган Кесакполвон ҳам
буларни ўйлашмайди. Бирининг мақсади янги ҳожалари билан «яхши ишлаб кетиш»,
иккинчисиники эса мулкка эга чиқиш. Иблис уларни ўз чодирига шу қадар ўраб-чирмаб
ташлаганки, Ғилай ҳам, Кесакполвон, Бўтқа, ҳайдовчи йигит ҳам «бизнинг тақдиримиз
юкхонадаги бойваччаникига ўхшаса-чи, гўрга етишолмай юкхонада икки букланиб ётсак-чи?»
деб фикр қилишмайди. Яратганнинг ўзи «Каллаа, иннал инсана ло ятғо. Ан роа хус тағно»,
деганда шу тоифа бандалар назарда тутилмадими экан, валлоҳи аълам?
Тангрининг эмас, эрининг қудратига ишониб қолган, «Бу дунё фақат яхши еб-ичиш, яхши
кийиниш, тўй-ҳашамларда зеб-зийнатларни кўз-кўз қилиб ўтириш учунгина яратилган», деб
фикр қилувчи, «Яшамоқдан мақсад нима?» деб сўралгудай бўлса, эри билан бир хилда
«Яшамоқдан мақсад — мазза қилиб яшамоқдир», деган жавобни қайтарувчи, ҳусн ила ақлнинг
номутаносиблигини ўзида мужассам этган бу аёл Ғилайнинг гапига дарров ишона қолади.
Хавотир ҳисси кўнглини зириллатмайди. Оллоҳнинг эмас, эрининг қулига айланган бу
жувондан яна нимани кутиш мумкин? Занглаган темир қафасда ўтирган қул билан тилла
қафасдаги қулнинг фарқи борми? Аслида-ку, иккови ҳам бир — қул! Иккови озодликдан
маҳрум. Аммо темир қафасдагиси озодликни қўмсайди, тилла қафасдагиси эса бу фазилатдан
маҳрум. Агар унга озодлик берилса ҳам қафасни ўзи билан ола кетишни ўйлайди.
Шу тоифага мансуб бу жувон бир неча қадам нарида эрининг хорланган ҳолда ётгани, Ғилай
айтган «сафар» индамаслар юртига экани, адоқсиз экани, орадан ойлар ўтиб, ҳақиқат
булоғидан сув ичувчи «миш-мишлар»га ишонишни ҳам, ишонмаслигини ҳам; аза очишни ҳам,
очмаслигини ҳам билмай гаранг юражагини ҳозир билмайди.
Ғилай айтадиганини айтиб, орқасига хотиржам қайтди. У «Энди бу хонадонга қайтмасман», деб
ўйлади. Кесакполвоннинг хоҳиши билан, янада аниқроқ айтилса, Асадбекнинг буйруғига кўра
ҳожаси «сафардан қайтгунича» ҳеч нарса бўлмагандай ҳар куни шу ерда юриши мумкинлиги
хаёлига ҳам келмади.
Машина ўрнидан жилгач, Кесакполвон Ғилайнинг елкасига уриб қўйди.
— Қойилман, эркак дегани шунақа бўлади. Энди, окаси кўзидан, сен ҳам чарчадинг, мен ҳам
эзилиб кетдим. Би-ир маишат қилмасак ёрилиб ўламиз. Бугунги маишат сендан. Дидинг зўр,
деб эшитганман. Қани, маржаларингнинг мазасини биз ҳам бир тотиб кўрайлик-чи...
— Гап йўқ, окахон, — деди Ғилай.
Ғилайнинг «окахон» дейиши Кесакполвонга мойдек ёқди. Ғилай қайси томонга юриш
лозимлигини айтган эди, Кесакполвон унинг гапини бўлди:
— Тўхта, аввал акахонингни жойига ташлаб кетайлик, орқада димиқиб кетгандир, — деди.
Кейин ҳайдовчи йигитга қайси қабристонга борилажагини тушунтирди. Йўл-йўлакай
гўрковнинг уйи қаршисида тўхтаб, Бўтқа ширакайф бир кишини бошлаб чиқди. Ғилай ёнидан
жой олган эски чопонли гўрковдан ирганиб юзини бурди. Ажаб ҳол: одам ўлдиришдан
ирганмаган Ғилай одам кўмувчидан ирганса?..
Машина зулмат қўйнидаги қабристон ёнида тўхтагач, Кесакполвон Ғилайга қаради:
— Туш, акахонингни кузатиб қўй, ҳарҳолда қадрдон эдинглар, яна нариги дунёда сендан хафа
бўлиб, аразлаб юрмасин.
Ғилай бу буйруққа ҳам итоат этди.
Йўлга чиқишган онда Кесакполвон мурданинг қайси қабристонга элтилганини Ғилай билмай
қўя қолсин, деб ўйлаган эди. Кейин «Билсин, ўзи кўтариб кирсин, «ғинг» деса акахони ёнидан
жой олишини ҳам билиб қўйсин» деган қарорга келди. Ғилай машинага қайтгач, писанда
қилди:
— Бу ерда анча бўш жойлар бор.
Ғилай унинг нима демоқчи бўлганини фаҳмлади. Гарчи ичида «ўзингга буюрсин», деб ўйласада, тилидан бошқа гап учди:
— Бу ер менбоп эмас экан...
Ғилай бошлаб келган маишатхонага кириб боришаётганда Кесакполвон уни тўхтатиб, сўради:
— Дўхтирнинг олдига сен борувмидинг?
— Қайси дўхтир?
— Ўзингни гўлликка солма, Асадни кўрган дўхтирни айтяпман.
— Ҳа, уми... борувдим.
— Ўлади, дедими?
— Шундоқ деди.
— Сен шу гапни акахонингга айтибмидинг?
— Айтувдим.
— Акахонинг Асадникига шунинг учун борувдими?
— Йўқ, бир нима кўрсатмоқчийди.
— Нима?
— Қизи шалава бўлиб кетган. Шуни видикка олдирган эди.
— Қулоққа тепма.
— Ўзим организоват қилганман.
Кесакполвон унинг кекирдагига чанг солди:
— Овозингни ўчир. Агар акахонингга эргашишни истамасанг, бу гапни эсингдан чиқар.
Дўхтирнинг айтганини ҳам унут. Асад ўлмайди. Дўхтирнинг зўри билан гаплашдим.
Даволайдиган бўлди. Акахонинг аҳмоқ эди. Асад ўладиган бўлса, бу ерда мен турибман!
Кесакполвон шундай деб бир қадам ташлади-ю, тўхтади:
— Кассета кимда, сендами?
— Ўзида эди...
— Вой аҳмоқ...
Кесакполвон орқасига қайтиб Бўтқани имлаб чақирди-да, қабристонга қайтиб бориб мурданинг
кийимларини тинтиб кўришни тайинлади. Бўтқа эшик тирқишидан қараб Чувриндининг
тинтиганини, нималарнидир олганини кўрган эди. Шундай бўлса ҳам, Кесакполвонга гап
қайтармай «хўп» деганича машинага ўтирди.
Кесакполвоннинг «бу ерда мен борман!» деган гапига Ғилай яхши тушунди. Янги ҳожаси бир
қанотини кўтардими, бас, иссиқ пинжига кириши керак. У аҳмоқ жўжа эмаски, жонсиз
товуқнинг қанотида умр кечирса! Шу боис Кесакполвонга ёқадиган яна бир гап айтди:
— Ҳадеб «акахонинг» деяверманг, менинг акахоним — сизсиз!

Абдураҳмон табиб гарчи «сен... валади зинога ўхшайсан», деган гапни жаҳл устида билиббилмай айтиб юборган бўлса-да, янглишмаган эди. Кесакполвон «валади зино» нима эканини
билмасди, шу сабабли чолнинг гапига тушунмади, «Бу нима дегани экан?» деб бошини қотириб
ҳам ўтирмади. Тушунган тақдирда буни ҳақорат фаҳмлаб, чолнинг кекирдагидан олган
бўларди. Абдураҳмон табиб тилига келиб қолгани учун шу гапни айтиб юборди. Ҳатто
Кесакполвоннинг ўзига ҳам маълум бўлмаган ҳақиқатни у қаердан билсин?
Кесакполвоннинг билгани — отаси урушда ҳалок бўлган. Онаси эса... Бунинг ўзи бир тарихким,
Кесакполвон эслашни ҳам истамайди. Чувриндининг волидаси вафот этганида «Маҳмуд,
ранжимагин-у, аммо менга қолса, онангнинг хор бўлиб юришларини, хорланиб ўлишини, хор
бўлиб кўмилишини видеога олиб, телевизорда кўрсатардим. «Боласини ташламоқчи бўлганлар,
кўриб қўйларинг, эрта-индин сенлар ҳам хорланасанлар», дердим», деб айтгани бежиз эмасди.
Бу гапларни айтмоққа қалбининг овлоқ ва зимистон ерида яшириниб ётган бир дард сабаб
бўлган эдики, бу дарддан энг яқин биродари ҳисобланмиш Асадбек ҳам бехабар эди. Ўшанда
бу гапни эшитган Чувринди «Ҳайдар акамнинг аҳмоқликлари чегара нима эканини билмайди»,
деб ранжиган, Асадбек эса «бу қовоқ мия қачон ўйлаб гапирадиган бўлади», деб ғижинган эди.
Кесакполвон Чувриндининг онасидан нафратланарди. Шилимшиқнинг онасини эса кўргани
кўзи йўқ эди. Улар ҳақида бирон сўз эшитса ўз онасини эслаб, ғазабдан титраб кетарди.
Ҳолбуки... унинг онаси бўлак тақдир эгаси эди.
Бу ўринда Тангри Таолонинг «Эй Одам, сен ўз жуфтинг билан жаннатни маскан тутғилким,
унда кўнглунг нимани тусаса таомланғил, ош бўлсин, аммо мана бу дарахтга зинҳор яқин
келмағил, яқин келсанг золимлардан бўлурсан», деган муқаддас каломини эсламоғимиз
жоиздир. Яқинлашмоқлик манъ этилган мазкур дарахт нафс учун бир синовдирки, бу бало
ғолиб келгудай бўлса одам боласи умрининг охирига қадар қақшайди. Не ажабки, Одам
болалари буни билсалар-да, неча минг йиллардан бери бу дарахтга яқинлашаверадилар, унга
интилаверадилар. Бу интилиш эса «севги-муҳаббат туйғуси», деган чойшабга ўраб
эъзозланади. Яратганга бўлган муҳаббатдан кўра бу туйғу кўпроқ шарафланади. Бу туйғунинг
олиб борар манзили биттагина — тўшак... Тўшакдаги оний фароғатни боқий фароғатдан афзал
билувчилар ўзларига зулм қилаётганларига фаҳмлари етсами эди...
Моҳичеҳра — Кесакполвоннинг онаси ҳаётининг энг ширин палласида шу тоифа юргувчи
кўчага адашиб кириб қолганлардан бири эди.
Тоғ ёнбағрида жойлашган қишлоқларида бундай нохуш воқеалар камдан-кам содир бўларди.
Қариялар тошбўрон қилинган йигит-қизларнинг тақдиридан ҳикоя қилардилар, аммо бу воқеа
шу қишлоқда бўлганми ё узоқ қишлоқдами — аниқ билишмасди. Ўзлари эса бунақа
шармандаликнинг гувоҳи бўлишмаган эди. Шу боис ҳам Моҳичеҳра қишлоқдан бош олиб
кетишга мажбур бўлганди. Уруш баҳона бўлиб, унинг аввал шаҳарга, сўнг жанггоҳга
кетишининг сабабини биров билди, биров билмади. Биров ишонди, бошқаси ишонмади...
Ўнинчини битирган, исми жисмига монанд — ой юзли дуркун қиз ҳарбий хизматдан қайтиб
мактабдаги кашшофларга етакчилик қилаётган йигитни севиб қолган эди. Моҳичеҳра йигитга
ўғринча тикилар, Етакчи эса унга суқланиб боқарди. Унинг кўнглида ёмонлик йўқ, аксинча,
отасининг йили ўтгач, Моҳичеҳрага совчи юбормоқни умид қилар эди. Сирли қарашлар номус
чегарасига яқинлашган дамларда уларни буғдой ўримига жўнатишди. Хумор боқишлар ана ўша
ерда чегарадан чиқди. Ўша дарахтнинг меваси уларнинг туйғуларига эгалик қилиб, нафс
синовида ғолиб келди-ю, покиза тўшак эмас, бир уюм сомон устига бошлади. Ёзнинг фараҳли
кечаларида улар иблисга бор вужудлари билан банди бўлдилар.
Ўша тотли кунларда қишлоқдагилар улар учун номаълум бўлган сабаб билан даракламай
қўйишди. Озиқ-овқатлар тугай бошлагач, Етакчи хабар олгани қишлоққа жўнади. Тонгда йўлга
чиққан йигит оқшомга қадар қайтиши лозим эди. Моҳичеҳра уни кўзлари тўрт бўлиб кутди.
Эртасига ҳам, индинига ҳам... Дарак бўлавермагач, хавотирланиб қишлоққа қайтди-ю уруш
бошланганини эшитди. Моҳичеҳра бу хабардан эмас, Етакчининг урушга жўнатилганидан
даҳшатга тушди. У урушнинг нима эканини, эл бошига қандай кулфатлар келтиришини билмас
эди. У урушнинг совуқ нафасидан эмас, шармандаликнинг вужудни куйдирувчи оловидан
титрар эди. «Фашист занғарни бир-икки ойда энасиникига киритиб қайтиб келишади», деган
умидли гапларга ишониб, кутишдан ўзга чораси йўқ эди.
Икки ой ўтди, уч ой... «Фашист занғар энасиникига киришга» шошилмади. Умидли гаплар
ўрнини ваҳимали миш-мишлар эгаллади. Бу орада миш-мишлардан ҳам ваҳималироқ,
даҳшатлироқ воқеа юз берди— кўнгли айниб, ҳолсизланиб юрган Моҳичеҳра юкли эканини
фаҳмлади. Фаҳмлади-ю, қишлоқдан кетишдан ўзга чораси йўқлигини билди.
Ҳайдар — Кесакполвон шаҳарда туғилди. У урушдан титраётган дунёни тезроқ кўришга
шошилдими ё онасининг шармандали юкдан тезроқ ҳоли қилишни истадими, ҳарҳолда
муддатидан эртароқ туғилди. Каттароқ телпакка сиғиши мумкин бўлган даражадаги митти
чақалоқнинг бу дунёда яшаб қолиши гумон эди. Лекин бу валади зинонинг жуссаси кичик
бўлса ҳам умри қисқа эмас экан. У ёшига тўлмай туриб, ҳали эрга тегмаган онасининг «туғиб
қўйгани» ҳақидаги хабар қишлоққа етиб борди. Бу шармандали хабар қишлоққа борди-ю,
ўрнига Етакчининг ҳалок бўлгани ҳақидаги шум хабар қайтди. Моҳичеҳра шармандали юкни
кўтариб юришга чидамадими ё чиндан ҳам «фашистдан ўч олмоқ» қасдидами, ҳарҳолда урушга
жўнаворди. Ҳатто ижарада турган уй бекасига ҳам айтмади. Ижара пулини тўлармикин, деб
кутаётган аёлга шу бола қолди. Аёл тақдирга тан бериб бир неча ой боқди. Кейин... болалар
уйига топширди...
Кесакполвоннинг тили болалар уйида чиқди. Болалар уйида атак-чечак қилди. Болалар уйида
эсини таниди. Асосий ҳунари — ўғирликни ҳам шу ерда ўрганди.
Уруш оёқлаб бўлган, аммо дунё ташвишлари озаймаган эди. «Уруш тамом бўлса ота-онам
келиб, мени олиб кетади», деган умид билан улғаяётган болалар, тушларида ота-оналарини
кўриб, тонгда кўз ёши билан улғаяётган дили пораларнинг ёруғлик кунидан эса дарак йўқ. Ёши
каттароқ болалар «Ота-оналаримиз уруш асоратларини тугатиш учун узоқларда меҳнат
қилишяпти» ёки «Бизни қидиришяпти» деб ўзларига ўзлари тасалли беришарди. Уруш нима
эканини, унинг асорати не эканини билмайдиган, тасаввур ҳам қила олмайдиган Ҳайдар —
бўлажак Кесакполвон эса уларга қўшилиб умид қуёшидан баҳра оларди. У отасининг ўғил
фарзандли эканидан, ўзидан ҳароми бўлса-да, зурриёд қолаётганидан бехабар ҳаётдан кўз
юмганини, онасининг эса беҳуш ҳолда асирга тушганини, уруш тугаб, асирликдан қутулиб,
«Ватан хоини» деган лаънат тамғаси билан туманли, совуқ ўлкаларда азоб чекаётганини,
Ҳайдар деб исм қўйиб, бегоналар қўлига ташлаб келган боласини соғинаётганини, тонгларни
кўз ёшлари билан қаршилаётганини билмас эди.
Болалар умид қуёшига сиғиниб юрган кезларида уларнинг сафларига саккиз-тўққиз ёшлардаги
бир бола қўшилди. Нонушта чоғида у Кесакполвоннинг ёнида ўтирди. Берилган нондан бирикки тишлагач, қолганини чўнтагига яширди.
— Нонингни нимага емадинг? — деб сўради Кесакполвон.
Бола жавоб бермади.
Кесакполвон унинг биқинига туртиб яна сўрагач, бола ён-атрофга бир олазарак бўлиб олиб,
сўнг паст овозда деди:
— Ойимларга бераман.
Бу гап Кесакполвонни хайратга солди:
— Ҳали ойинг борми?
— Ўзингники йўқми?
— Менинг ойим урушда.
— Уруш тамом бўлган.
— Уруш асоратларини тугатяпти.
Бола «Қанақа асорат? Гапингга тушунмадим?» дегандай қараб қўйди. Яхшики «асоратларинг
нима ўзи?» деб сўрамади. Сўрагандами, Кесакполвон қандай жавоб қайтаришни билмай гангиб
қолган бўларди.
Тўйиб она сутини эммаган, тўйиб нон емаган Кесакполвон боланинг бу қилиғига тушунмади.
Улар панжарага яқин ерда ўйнар эдилар. Ўзлари ўйин билан банд, кўзлари эса бир арава аранг
сиғадиган кўчада бўларди. Шу кўчадан уларга нон олиб келишарди! Тошбақани эслатадиган
усти ёпиқ тўрт ғилдиракли арава кўриниши билан барчаларининг зимистон юракларига чироқ
ёқилар, «Нон келяпти! Нон! Но-он!!» деган бахтиёр овозлар янграрди. Ҳар сафар уларнинг
назарида арава кўпроқ нон келтираётгандай бўларди. Шу умид билан емакхонага киришиб, яна
ўша ҳажмдаги бурда нонни кўришгач, «Нега кўпроқ олиб келмайди?» деб ўйлашар,
энагаларининг «Сабр қилинглар болалар, уруш тугасин, тўйиб-тўйиб нон еймиз», деган
гапларига ишонишарди. Уруш тугаса ҳам тўйиб нон ея олмаётган, ҳануз нон ташийдиган
аравани кутаётган болалар сабрга кўникиб қолган эдилар. Ана шу шароитда боланинг бир-икки
тишлам нонга қаноат қилиши Кесакполвон учун ажаб ҳол эди. У «Бола алдаяпти, ҳали
беркитиқча еб олади» деб пойлади. Йўқ, бола алдамади, эртасига ҳам, индинига ҳам нонни
яширди. Уни кунда пойлаётган Кесакполвоннинг сабри ортиқ чидамади. Нонни ўғирлаб еди!
Бирам роҳатланди, бирам роҳатланди!.. «Ўғирлик роҳат келтиради», деган тушунча ўшанда
туғилди. Туғилди-ю, онгига муҳрланди. Орадан йиллар ўтиб ҳам бу тушунча заррача
ўзгармади.
Ўшанда дастлабки ўғирлик нашъасидан маст Кесакполвоннинг йўлини бола тўсди:
— Нонларимни қайтариб бер! — деди у титроқ овозда.
— Қайси нонларингни? — деди Кесакполвон ундан кўзларини олиб қочиб. Биринчи марта
ўғирлик қилгани учун ҳам уялди, ҳам бир оз қўрқди. Кўзларини лўқ қилиб тик қарай олмади.
Бу одатни у кейинроқ касб қилди.
— Нонларимни сен олгансан. Нега олдинг? Ойимга йиғаётганимни айтувдим-ку?
— Нонингга текканим йўқ, — деди Кесакполвон чийиллаб, — олган бўлсам нон урсин!
— Пойлаб юрганингни кўрганман, — деди бола бўш келмай. — Нонларимни қайтариб бер.
— Олмаганман! — деб яна чийиллади Кесакполвон. Сўнг ҳимоя ўзининг мағлубияти билан
якунлажагини англаб, ҳужумга ўтди: — Ўзи ойинг қачон келади?
— Яқинда келадилар. Билиб қўй: яна ўғирласанг, ўлдираман! Мен ўнта одам ўлдирганман. Сен
ўн биринчиси бўласан.
Одам ўлдириш қандай бўлишини хаёлига ҳам келтирмаган бола Кесакполвонни қўрқитиб
қўймоқчи эди— муддаосига етди, аммо кутилмаган нохуш ҳолга рўпара бўлди. Боланинг совуқ
гапидан чўчиб тушган Кесакполвон ҳомийсига, болалар уйининг зўрига югурди. У беминнат
айғоқчилиги эвазига ҳомийдан нажот бўлишига ишонарди.
— Анов бола мени ўлдирмоқчи, — деди эзгин оҳангда. Бу оҳанг замирида «Мен ўлиб кетсам
сен айғоқчисиз қоласан», деган маъно ҳам яширинган эди. Ҳомий буни англадими ё
айғоқчисига раҳми келдими, ҳарҳолда боланинг таъзирини бериб қўймоқ учун чақирди:
— Бу ёққа кел, душман боласи, — деди Ҳомий.
— Мен душман боласи эмасман! — деди бола титроқ овозда.
У ярим кечада нотаниш одамлар келиб, онасини усти ёпиқ қора машинада олиб кетишганини
билади. Онасига «сен халқ душманининг хотинисан, демак, сен ҳам душмансан!» дейишганини
эшитган, аммо бу айбловнинг маъносига тушуниб етмаган эди. Ҳозир бу айбловни Зўрнинг
тилидан эшитиб, юрагидаги яра тирналди.
— Менинг ойим дўхтирлар, душман эмаслар! — деди овозини бир оз кўтариб.
— Ўчир! — деди Ҳомий раста овозда. — Буни нега ўлдирмоқчисан?
— Нонимни ўғирлади.
— Қанақа нон?
— Душман ойисига йиғаятувди, йўқотиб қўйибди, — деди Кесакполвон, «душман» сўзига урғу
бериб.
— Бу душманнинг иши! Сен етимларнинг ҳақини душман онангга бермоқчи бўлдингми?! Сени
болшевикчасига тарбиялашимиз керак. — Ҳомий қандай тарбия қилишни бир оз ўйлаб олгач,
қатъий тарзда ҳукм чиқарди: — Ҳар куни нонингнинг ярмини менга берасан!
— Бермайман, — деди бола.
— Бермасанг — ўласан!
— Ўлсам ҳам бермайман. Сен — текинхўрсан!
Ҳомийси олдида ботирлашган Кесакполвон боланинг кекирдагига чанг солди.
Хулоса шуки, бола нонининг ярмини болшевикча тарбия учун қурбон қилишга мажбур бўлди.
Ярмини эса... онасининг ҳақига хиёнат қилмади, ўзи емай, йиғаверди. Кунлар ўтгани сайин у
ҳолдан тойиб, ранглари сарғаяверди. Бир куни ошхонага кираверишда боши айланиб, йиқилди.
Уни касалхонага олиб кетдилар. Болани бошқа кўрмадилар. Унинг аҳволи, тақдири билан
қизиқмадилар...
Вақт ўтиб, қорин нонга тўядиган кунлар ҳам келди. Вояга етиб, болалар уйидан учирма бўлган
бир Зўрнинг ўрнини иккинчиси эгаллайверди. Шу зайлда Кесакполвоннинг ҳомийлари ҳам
ўзгараверди. Ёзилмаган қонун асосида янги Зўр салафининг ишини рисоладагидай давом
эттирарди. Ёш улғайиши ёки Зўрнинг хоҳиши билан айрим болаларнинг вазифалари ўзгарарди.
Бошқалар айғоқчиликни дуруст эплаша олмасмиди, ё бу «вазифа»дан ҳазар қилишармиди,
ҳарҳолда Кесакполвон бу касбидан узоқлашмади.
У баъзан мартабаси кўтарилмаётганидан афсусланарди. Аммо бошқа вазифаларга нисбатан
айнан унинг — айғоқчининг Зўрга яқинлиги тасалли берарди. Айнан шу яқинлик туфайли бир
кунмас бир кун Зўрнинг ўрнини эгаллаши мумкинлигига ақли етиб турарди.
Муддаоси сари яқинлашаётган дамда кимнингдир истаги билан бу болалар уйи ёпилди. Улар
турли болалар уйларига тарқатилдилар. Кесакполвон катта шаҳарга шу зайлда келди. Асадбек
билан ҳам шу баҳонада танишди. Аниқроғи, Асадбек ўқийдиган синфга келиб, энг охирги
партага, бўйи бошқаларникидан узунроқ бўлган бола ёнига ўтирди. Қовоғини солиб, тумшайиб
ўтирадиган бу боланинг исми Асад эди. Кесакполвон унинг бўйига, авзойига қараб, «Зўри шу
бўлса керак», деб ўйлаб янглишмади. Асадбек бошқаларни ҳуда-беҳуда урмаса ҳам, сўкмаса
ҳам ёши каттароқ бўлгани учун ундан ҳайиқишарди. Кесакполвон унинг мактабга кечроқ
чиққанини, отаси қамалган йили эса синфда қолганини дастлабки кезлар билмасди.
Бир куни синф раҳбари кириб Асадбек билан Кесакполвонни ўринларидан турғизди.
— Турдиалиевнинг перосини қайси биринг ўғирладинг? — деди ғазабли кўзларини уларга
тикиб.
Бу даврга келиб Кесакполвон кўзларини лўқ қилиб қарашнинг устаси бўлиб қолган эди —
ўқитувчига «Бунақа гапдан хабарим йўқ», дегандай безрайиб қараб тураверди. Ўғирликни ор
деб билган Асадбек эса бундай қила олмади. Гумоннинг ўзиёқ уни уятдан бош эгишга мажбур
этди.
— Мен ўғри эмасман, — деди у ўқитувчига тик қарай олмай.
Шу заҳоти унинг юзига шапалоқ тушди:
— Сен, унсурнинг боласи, менга тўнғиллама. Дарс тугагунча перони жойига қўймасанг —
қамаласан! Энди ҳамма туриб, халқ душманининг ўғлига, ўғрига ўз нафратини изҳор қилсин!
Кесакполвон нафрат қандай изҳор қилинишини билмас эди. Отаси қамалганидан бери бундай
хорлик тузини татиб кўраётган Асадбек қочмоқчи бўлди. Аммо синф раҳбарининг омбурдай
қўллари қулоғини бураб, жойидан жилдирмай қўйди. Болаларнинг айримлари унга яқинлашиб,
тап тортмай тупурдилар. Айримлари эса қўрқа-писа «туф» деб ўтдилар. Синф раҳбари
истамайроқ тупурганларни тўхтатиб, нафратни астойдилроқ изҳор этишга мажбурлади. Шу
зайлда нафратлар изҳор этилиб бўлингач, синф раҳбари Кесакполвонга қараб:
— Сен-чи? — деди.
Душманлар рўйхатига тушиб қолмаслик учун Кесакполвон ҳам тупурди. Бу дунёнинг
ажабтовурлиги шундаки, валади зино ҳалолга, ўғри тўғрига тупурди! Кесакполвон бошқаларга
қўшилиб «нафратини изҳор» этди-ю, «Ҳали бу абжағимни чиқармаса эди», деб қўрқди.
Танаффус пайтида синфнинг зўри бўлмиш Асад болаларни чертмади ҳам, сўкмади ҳам. Ҳовлига
чиқиб, дарахтга суянганича маъюс ҳолда тураверди. Эртага қичиши мумкин бўлган ерини бугун
қашиб қўйишни ўрганаётган Кесакполвон унга қўрқибгина яқинлашди.
— Оғайничалиш, сен мендан хафа бўлма. Агар туфламасам мендан кўрарди.
Асадбек ўзига нисбатан ёши ҳам, бўйи ҳам қисқа бу болага бир қараб олди-ю, индамади.
— Перони сен олмагансан. Отанг душман бўлгани учун...
— Менинг отам душман эмас! — деди Асадбек ўқрайиб. Унинг муштлари тугилиб, важоҳати
ўзгарди. Болалар тупураётганда бунақа ҳолга тушмаган эди.
— Мен душман демадим-ку! Улар шунақа деб ўйлашаркан-да. Синфда бир нарса йўқолса ё
сендан, ё мендан кўришади. Мен детдом боласиман. Демак, мен ҳам ёмонман.
— Ёмонлигинг тўғри. Перони сен олгансан.
— Йў-ўқ, олганим йўқ.
— Олдинг. Ўзим кўрдим.
— Кўрган бўлсанг... унда нимага айтмадинг?
— Мен сотқин эмасман. Сенга ўхшаган ўғри ҳам эмасман...
— Мени ўғри деяпсанми?.. Ҳа, майли, ўша перосини мен олдим. Бериб тур, десам бермади.
Бермагандан кейин оламан-да. Агар ўзи йўқотиб қўйганида ҳам барибир биздан кўришарди.
Ундан кўра ўзимиз олганимиз яхши эмасми? Ма, — у шундай деб чўнтагидан перо чиқариб
узатди, — эгасига бер. Яна қаматиб юрмасин.
— Ўзинг бер.
— Мен нима деб бераман?
— Ўғирладим, дейсан.
— Сендан кўришяпти, ўзинг берганинг яхши.
— Мен берсам, мен ўғирлаган бўлиб чиқаман.
Кесакполвон бу гапни эшитиб, бирпас ўйланди-да, «Гапинг тўғри, шу ерда тур», деб нари
кетди. Турдиалиев дегани доимо озода кийиниб, бўйнига шоҳи қизил галстук тақиб юрувчи
нимжонроқ бола эди. Кесакполвон уни чақириб, панароқ жойга бошлади. Аммо жуда хилватга
ўтишдан ўзини тийди. Асадбекнинг шу томонга қараб турганига ишонч ҳосил қилгач, аввал
яхшилик билан гап бошлади:
— Перойингни Асад ўғирлаганини кўрдингми?
— Йў-ўқ, — деди Турдиалиев.
— Бўлмаса директорингга кириб айт, пероимни йўқотиб қўйган эканман, топдим, де.
— Сенга нима? Сени ўғри қилмадик-ку?
— Ўғри менман! — Кесакполвон шундай деб унинг кекирдагига чанг солди: — Ё айтасан, ё
ўласан! Мен детдом боласиман, а? Айтасанми ё йўқми?
Эсхонаси чиқиб кетган Турдиалиев хириллади:
— Айтаман, қўйвор энди.
Кесакполвон чўнтагидан уч-тўрт перо чиқариб унга узатди:
— Танлаб ол, қайси бири сеники?
Турдиалиев титроқ бармоқлари билан отаси Москвадан олиб келган перони танлаб олди.
— Буни эскитиб қўйибсан. Эртага менга янгисини олиб келасан. Тўхта, яна битта гап бор:
синфда йигирма иккита бола бор, а? Ҳар битта боладан беш тийиндан тўплаб берасан.
— Нимага?
— Тупурганларинг учун. Битта тупуриш беш тийин. Сен ўзинг ўн беш тийин тўлайсан. Сени деб
бўлди ҳаммаси. Билиб қўйларинг: ғиринг десаларинг — сўяман! Битта-битта ушлаб сўяман. — У
шундай деб чўнтагидан буклама пичоқча чиқаргач, Турдиалиевнинг кўзлари ола-кула бўлиб
кетди.
Шу воқеа баҳонасида у ўзи ҳам кутмаган ҳолда синфнинг зўрига айланиб қолди.
Асадбек ундан анчагача нафратланиб юрди. Кесакполвон унинг нафратини сезиб турар, аммо
бу нафратни уйғотувчи омилни идрок қила олмас эди. Гарчи Асадбек «душман боласи» тамғаси
остида юрса-да, унинг бошқа олам фарзанди эканини тушунмасди. Тушунмоқ учун эса ўзининг
валади зино эканини билмоғи лозим эди.
Мактабда, хусусан, уларнинг синфида ўғирлик давом этар, чув тушган айрим болалар ёнида
пичоқча олиб юрувчи бу «детдомчи»дан қўрқишиб индашмас, айримлари арзи ҳол қилган
тақдирларида ҳам ундан гумонлари борлигини билдиришмас эди. Асадбек яна икки карра
нафрат нишонига айлангач, Кесакполвон уни тартибга чақирмоқчи бўлди:
— Иккитасини боплаб абжағини чиқаргин, кейин туфламайдиган бўлади. Нима, қамалишдан
қўрқасанми? Бунақа тургандан кўра қамалиб кетган минг марта яхши.
Бу заҳарли гапдан кейин Асадбек «ёрилди»:
— Қамоқдан қўрқмайман, — деди у. — Мен қамалиб кетсам ойимларга ким қарайди?
Кесакполвон Асадбекнинг бу дардига ҳам тушунмади. Она сутига, меҳрига қонмаган, қалби
«онага муҳаббат» деган туйғудан ҳоли бу бола она ҳузуридаги масъулият, бурч деган
тушунчаларни идрок қилиши мумкин ҳам эмасди.
Кесакполвон ўша онларда юқори синфларда ўқийдиган зўрларга ҳам яқинлашишга ҳаракат
қилди. Улардан бир-икки тепки егач, бу йил бўлмаса келаси йили мактабнинг мутлақ зўри
мартабасига етувчи Асадбекдан дурустроғи йўқ эканига ишонди. Асадбек «Сен бола, ўғирлик
қилма!» деб урганида ҳам ранжимади. Асадбекнинг кўнгли совиб, гаплашмай қўйган кезларида
эса юқори синфда ўқувчи Жалилни ишга солди. Тўғри, аввалига Асадбек билан Жалилнинг
ораларидан қил ўтмас даражадаги дўст эканликларини билиб, ғашланди. Ўзини Жалилнинг
ўрнида кўришни истади. Аммо бу дўстликни унча-бунча куч бузолмаслигини билгач, Жалилдан
фойдаланадиган бўлди.
Болалар уйидаги ҳаёти оёқлаб, «катта ҳаёт»га учирма бўлишга ҳозирлик кўриб юрган кезлари
бир аёл келди. Тарбиячилар уни «Сенинг онанг», деб таништиришди. Аёл йиғламсираб
«Болам!» деганича уни бағрига босди. Кесакполвоннинг эти ҳатто жимирламади. Бир пайтлар
болаларга қўшилиб онасини кутган Кесакполвон бўзлаётган бу аёлнинг онаси эканини ҳис эта
олмасди. Аёл шу соғинч, шу бўзлаш билан харсанг тошни қучиб меҳрини берса, балки тош эриб
кетарди. Лекин Кесакполвон ўшанда қилт этмади.
Онаси уруш офатларини, асирлик азобларини, қамоқ жафоларини айтиб йиғларди.
Кесакполвоннинг эса киприги қилт этмасди. Кесакполвон тошдан ҳам қаттиқроқ эди —
ёрилмади.
Онаси «уйга олиб кетаман», деди. «Барибир қаердадир яшашим керак-ку», деб кўнди. Жангда
жароҳатланиб асирга тушиб қолган, урушдан кейин қамалган онаси Сибирда ўзига ўхшаган
одам билан топишган экан. У «Хоҳласанг «дада» де, хоҳласанг «Тошмат ака» де», деб ўзини
таништирди. Ўз онасини «она» дея олмайдиган одам бегонани «дада» дермиди? «Тошмат ака»,
деяверди. Тошмат ака деганлари жуда инжиқ экан. Кесакполвоннинг ҳар қадамини кузатади.
«Ундай қилма, бундай қил», деб ақл ўргатаверади. Бу ҳам етмагандай, кечалари бақириб,
кимларнидир жангга бошлайди. Хуллас, бу ҳаёти жонига тегиб, уйдаги қўлга илинарли
нарсаларни ўмарди-ю, ғойиб бўлди.
Кесакполвон онасини тушунмади. Тушуниши мумкин ҳам эмасди. Онаси эса ғолиб нафснинг
лаҳзалик роҳати учун бу дунёдаги умрини қурбон қилганини англаб етди. Шу боис ўғлини
бошқа қидирмади...

Зоҳид «Ёшлигида Жамшид Суннатуллаевга ошиқ бўлган бу хоним ким экан?» деган қизиқиш
билан муовиннинг эшигини аста тақиллатди. Ичкаридан «Бандман!» деган ингичка овоз
эшитилди. Зоҳид одоб юзасидан пича кутди. Сўнг яна тақиллатди. Ичкаридан бу сафар
«Бандман!» деган овоз зардали оҳангда келди. Зоҳид бу зардага парво қилмай эшикни қия
очди-да «Мумкинми?» деди.
— Бандман, кутинг, — деди муовин жаҳл билан.
Зоҳид бу гапни ҳам эшитмагандай эшикни каттароқ очиб, остона ҳатлади. Хона тўридаги катта
столга тирсагини тираб ўтирган жиккаккина, қалдирғоч қанотидай қайрилма қош остидаги
думалоқ кўзларидан қаҳр ёғилиб турган аёл «Бу безбет йигит ким бўлди экан?» деб ўйлаб ҳам
ўтирмади.
Унинг ҳузурига турли юмуш билан турли тоифа одам келиб турарди. Булар орасида
мулойимлари ҳам, безбетлари ҳам, ширинсўзлари ҳам, тўнкамижозлари ҳам бўларди. У
барчани бир тарзда — қошларини чимирган ҳолда қабул қиларди. Фақатгина гап орасида
ҳуснини мақтаб ўтувчи эркакларгагина бир жилмайиш ҳадя этиб қўяр эди.
Агар Зоҳид шоиртабиат бўлганидами, «Бу оҳу кўзларга ғазаб эмас, кулиб туриш ярашади»,
деган гаплар билан кўнглини овларди. Зоҳид шоиртабиат ҳам эмас, бу аёлнинг кўнглини овлаш
нияти ҳам йўқ. Бундан ташқари хонасига кирувчини ит каби қопадиган раҳбару раҳбарчаларга
азалдан тобу тоқати йўқ. У ичкарига бир қадам қўйиши билан муовин жаҳл билан ўрнидан
турди:
— Сизга «Бандман!» дедим?!
— Эшитдим, — деди Зоҳид. — Афсуски менинг вақтим зиқроқ, бошқа кутолмайман.
— Менинг ҳам вақтим зиқ. Сизни қабул қила олмайман.
— Вақтингиз бўлмаса ҳам бостириб киришга мажбурман. Хизматим шунақа. — Зоҳид шундай
деб унга яқинлашди-да, ҳужжатини узатди. Муовин гувоҳнома билан танишгач, шаштидан
қайтди. Ўрнига ўтирди. Аммо жиддийлигини йўқотмади, қошларини чимирган ҳолда:
— Хизмат? Биз нима гуноҳ қилибмиз? — деди.
— Гуноҳингиз йўқ. Бир ишга аниқлик киритишда ёрдам берсангиз?
— Марҳамат, сўранг. Фақат имилламанг, вақтим зиқ.
— Сиз... Жамшид Суннатуллаев деган йигитни танирмидингиз?
«Танирмидингиз?» деган сўз муовинга «ўша воқеани эслайсизми?» деган писандадай туюлиб,
юраги шув этиб кетди. Чимирлаган қошлари асл ҳолига қайтди. «Шунча йилдан кейин нимага
кавлаштириб келди?» деган ўй уни муовинлик шоҳсупасидан оддий гуноҳкор банда ҳолига бир
зумгина туширди. Йиллар бўйи вужудини бошқариб келаётган кибр бу оний чекинишдан ғолиб
чиқиб, уни яна ўша шоҳсупага кўтарди. У яна қошларини чимирди:
— Ким дедингиз? Эслолмаяпман?
— Наҳотки?— Зоҳид ажаблангандай унга тикилди.— Сизни зўрламоқчи бўлган йигит... Қамалиб
кетган.
— Ҳа, уми... анча йил бўлди. Эсимданам чиқибди.
— Қизиқ?
— Нимаси қизиқ?
— Бунақа воқеа эсдан чиқмаса керак деб ўйларканман.
— Яна нималарни ўйлайсиз? — деди Муовин пичинг аралаш зарда билан. — Ёшлигимда бунақа
йигитлардан мингтаси атрофимда илакишиб юрарди.
— Буни билмадим... Балки мингтадан ҳам кўпроқдир. Лекин уларнинг ҳаммаси қамалмагандир?
Бунақаси биттадир?
— Балки биттадир... Қани, гапни айлантирмай, мақсадингизни айтинг.
— Суннатуллаевни охирги марта қачон кўрган эдингиз?
— Бетинг қурғурни ўша суддан кейин кўрмадим.
— Кейин... қамоқдан чиққанидан кейин илакишмадими?
— Кейин кўрганим йўқ.
— Сиз унинг тақдири билан қизиқмадингизми?
— Нимага қизиқишим керак экан?
— Ахир... отаси билан бирга ишлар эдингиз?
— Ишлар эдик. У одам ишдан бўшаб кетган.
— У одам ҳозир оғир касал эмиш?
— Бўлса бордир. Иссиқ жон...
— Ҳа, иссиқ жон... Суннатуллаевни ўлдириб кетишибди, эшитмадингизми?
— Мен ўлдирмабманми, ишқилиб?
— Йўқ, сизмасдирсиз.
— «Сизмасдирсиз?» Нима демоқчисиз?
Зоҳид кўмирга айланган мурда суратини чўнтагидан олиб, унга узатди:
— Бунақа иш сизнинг қўлингиздан келмаса керак, демоқчийдим.
Муовин Жамшиднинг ўлганини эшитган, аммо бундай ваҳшийлик содир бўлганини билмаган
эди. Суратни кўриб бир чўчиб тушди. Уни бу ноқулай аҳволдан мўъжаз репродуктордан келган
овоз қутқарди:
— Марказкомдан шоширишяпти, хат тайёр бўлдими?
Муовин шошиб микрофонга энгашди:
— Йўқ, опажон.
— Нимага чўзяпсиз? Бу масала пленумга қўйилишини айтдим-ку сизга!
— Прокуратурадан бир ўртоқ келиб, мени сўроқ қиляпти.
— Ҳузуримга киринг. Тез бўлинг.
Муовин «ешитдингизми?» дегандай қошларини чимирди-да, бетакаллуф тарзда хонадан чиқди.
Бир неча дақиқадан сўнг анча дадиллашган ҳолда қайтиб, жойига ўтирди.
— Яна нимани сўраб билмоқчисиз?
— Суннатуллаев сизни зўрламоқчи бўлган ўша ишда сиз терговчига «Ундан қочаман, деб
ўзимни деразадан ташладим», дегансиз. Судда эса «Деразадан итариб юборди», дегансиз.
Қайси бири тўғри?
— Бу одамнинг ўлимига менинг кўрсатмаларимнинг нима даҳли бор? Сиз қотилни
қидиряпсизми ё эски гўнгни титяпсизми? Мақсадингиз нима?
— Сиз саволимга жавоб бермадингиз?
— Жавоб бермайман ҳам. Қандайдир терговчининг бемаъни саволларига жавоб қайтаришга
тоқатим ҳам, вақтим ҳам йўқ.
Зоҳид қайрилма қош бу Муовиннинг бу тарзда дадиллашиши сабабини билмай турганида
телефон жиринглаб масалага ойдинлик киритди. Муовин телефон гўшагини қулоғига тутди-да,
«Ҳа, шу ерда», деб Зоҳидга маъноли қараб қўйди. Сўнг гўшакни узатди:
— Сизни сўрашяпти.
Зоҳид ажабланган ҳолда гўшакни қулоғига тутди-да:
— Эшитаман, Шарипов, — деди.
— У ерда нима қилиб ивирсиб юрибсиз. Ҳурматли одамларни беҳурмат қилишга ким сизга
ҳуқуқ берди?
— Кечирасиз, сизни танимай турибман? — деди Зоҳид.
Бўлим бошлиғи ўзини танитгач, Зоҳид «зўрсизлар-ку!» деган маънода Муовинга қараб қўйдида:
— Мен юритилаётган иш юзасидан келдим бу ерга, — деб изоҳ берди.
— Ишга уларнинг даҳли йўқ. Дарҳол узр сўрангу ҳузуримга етиб келинг.
— Яхши. Яна бир-икки савол бераману етиб бораман.
— Ҳеч қандай савол берилмасин!
— Яхши.
Зоҳид гўшакни Муовинга узатиб:
— Бу иморат анча баланд қилиб қурилган экан, а? — деди.
— Сиз шошиб турибсиз шекилли, чақиришяптими? — деди Муовин қошларини чимириб.
— Ҳа, ҳозирча шошиб турибман. Кейин бафуржа гаплашамиз.
— Овора бўлиб келиб юрманг. Бошқа айтадиган гапим йўқ сизга.
— Энди опажон, бу масалани биз ҳал қиламиз. «Овора бўлиб келиб юрманг», деб яхши
айтдингиз. Сизга чақирув қоғози юбораман, прокуратурага ўзингиз бора қоласиз.
Муовин гезрайганича қолаверди. Зоҳид хонадан чиқди-да, «Қоровул бало экан», деб қўйди.
Қоровул эса уни бир пиёла чойга таклиф қилиб:
— Қалай, қопмадими? — деб сўради.
— Ўзи қополмади, зўрроғи бор экан, ўшанга қоптирди, — деб кулди Зоҳид.
Зоҳид қоровулга кулимсираб гапиргани билан найза санчилган ҳолга келган қалби фарёд
урарди. Зоҳид чигирткадай кўринган аёлнинг бу даражадаги офат эканини тасаввур ҳам
қилолмаган эди. Мана ҳозир орқасидан тепки еган нотавон одам кепатасида бўлса ҳам
қоровулга сир бой бермаслик учун ҳазил билан жавоб қилиб, кўчага чиқди. Чиқди-ю, яна
қайтгиси, усталик билан, маданий тарзда тепиб чиқарган Муовиннинг опажони ҳузурига кириб
боргиси келди. Зоҳид уни сиртдан биларди. Зоҳидга маълум бўлгани — у қаҳрамон! Радиотелевизорда, матбуотда номи тез-тез зикр этилувчи аёл. Зоҳид семиз бу кампирнинг
қиёфасини кўз олдига келтириб «Каттамизни терлатганга ўхшайди-да», деб қўйди. У
билмайдики, қаҳрамон кампир у ўйлаган «катта»га эмас, балки ундан каттароғига арз қилган.
Ўша каттароқ пастроққа, униси яна пастроққа зуғум қилгач, занжир реактсия амалга ошиб,
Зоҳиднинг бошлиғи бевошликда айбланиб, унга «сиёсий кўрлик» «унвони» берилди. Буни
англаб етган раҳбар чўғни босиб олгандай талвасага тушди. Кимгаки, «сиёсий кўрлик»
«унвони» насиб этдими, баланд мартабалар йўли тўсилиши ҳам майли, тагига сув кета
бошлайди. Бир аҳмоқ ходимининг қилиғи учун мансабдан айрилишни ким ҳам истар эди?
Зоҳид ҳали буларни билмайди. У ҳозир кўчада кетатуриб изига хаёлан қайтиб, ҳар нарсага
қодир ўша кампиршога аччиқ-аччиқ гапларни айтарди: «Минбарларда айтган гапларингиз
нима-ю, бу қилиғингиз нима? Адолат, адолат, дейсиз, халқ манфаати, дейсиз. Ўзингиз эса
халқнинг бир фарзандини беайб қаматиб юборасиз. Менинг билганим фақат Суннатуллаев. Сиз
яна нечта одамнинг умрига зомин бўлгансиз? Ҳеч ҳисоб-китоб қилганмисиз? Сиз минбарда
кўпириб айтган адолат бошқа, биз ҳимоя қилмоқчи бўлган адолат бошқами? Адолатнинг ранги
нечта ўзи? Оддий одамлар адолати жонсизу сизларники Ўлмас Кашчейдек даврон
сураверадими? Ўша Ўлмас Кашчейингизнинг жони қайси қутичада сақланади ўзи? Ўша
қутичага бизнинг қўлимиз етмайдими? Ундаги тухумни олиб қуритишга ким қодир?..»
Қаҳрамон кампиршога бўлган қаҳрини хаёлан сочиб бораётган Зоҳид бир зум тўхтаб, ўзиданўзи нафратланди. Шартта қайтишга, бу гапларни унинг юзига тик қараб туриб айтишга журъат
қилолмагани учун ўзидан-ўзи нафратланди. Эркакнинг ўзини ночор сезиши — қалби учун оғир
азобдир. Тан азобидан бир неча ҳисса ортиқроқдир. Тан азобигаю малҳам эм бўлар, қалб
азобига-чи? Дурадгорнинг михи тугаса, бир-икки кун ночор бўлар. Аммо адолат мих эмаски, бу
дўконда бўлмаса, бошқасидан топиб ишини давом эттираверса...
Зоҳид ғашланган кўйи идорасига етиб борди. Навбатчи раҳбари кутаётганини маълум қилгач,
«Телефондаги гапи чала қолган экан-да» деган фикрда унинг хонаси томон юрди.
Ичкаридан раҳбарининг бақириб айтаётган гапларини эшитиб тўхтаган эди, котиба
«кираверинг, кутяптилар», деди. Зоҳид эшикни очиб, ичкарига икки қадам қўйди-ю, тўхтади.
Раҳбари қўлида бир тутам қоғозни ушлаб, силкитганича Зоҳиднинг ҳамкасбига танбеҳ берарди.
У Зоҳиднинг кириб келганини кўрса ҳам, эътибор бермай, дағдағасини давом эттирди:
— Сиёсий кўрликдан қачон қутуласанлар ўзи?! Қачонгача мен сен галварсларни деб дакки
эшитаман? Сен, қовоқмия, буларга нима деб айб қўйяпсан?
— Бандитизм... — деди терговчи.
— Ҳа, бандитизм! Кўр эмасман, ўқидим, айбловингни. Энди мен шу аҳмоқона қоғозингга қўл
қўяйми? Сенга қўшилиб мен ҳам партия сиёсатига қарши чиқайинми? Сени деб мен ҳам
қамоқда чирийинми? Сен менга айт, КПСС йигирма биринчи съезди қарорларини ўқиганмисан?
Айт, ўқиганмисан?
— Эсимда йўқ...
— Ҳа, эсингда йўқ. Эснинг ўзи борми, сен галварсда? Сен учун мен ўйлашим керакми, а?
Сенлар жарақ-жарақ пул ишлайверларинг, бойвачча бўлиб керили-иб юраверларинг. Мен эса
сенлар учун ўйлаб юрай, эслаб юрай... Ҳозир чиқиб, съезд қарорларини ўрганиб, кейин
келасан, — у шундай дегач, қоғозларни терговчига қараб отди. Қоғозлар мўлжалдаги манзилга
етмай, сочилиб кетди. Терговчи қоғозларни йиғиштираётганида раҳбар Зоҳидга қаради:
— Қани, доно йигит, сен биласанми, партия қарорларини?
— Партиянинг қарорлари кўп, қайси бирини айтяпсиз?
— Қара-я, яхши эслатдинг, мен аҳмоқ қарорларнинг кўплигини билмас эканман. Съезд
фақатгина бандитизм ҳақида қарор қабул қилган, деб юрарканман, — деди раҳбар пичинг
билан. — Қани, нима деган, сен менга айт!
Зоҳид елка қисди: йигирма биринчи съезд қачон бўлгану нима деган, кимнинг эсида турибди?
Ҳатто партиянинг раҳбарлари ҳам унутишгандир бу қарорларини. Нафсиламрни айтганда,
ўзини сиёсий ҳушёр, билағон қилиб, ходимларини эзаётган бу раҳбар ҳам съезднинг фақат шу
қароринигина биларди.
— Билмайсанлар! Ҳа, билмайсанлар, лекин донолик қилиб, осмондан келасанлар. Ўргилдим,
сендақа донолардан! Сенлардақа юзта донони йиғиб келса, бир грамм ақл топилмайди-ю, яна
кариллайсанлар-а! Билиб қўйларинг: КПСС йигирма биринчи съезди қарорларида «СССРда
бандитизм барҳам топган», дейилган! Сен эса, — у терговчига бармоғини бигиз қилди, — «йўқ,
съезд адашган, бизнинг шаҳарда бандитизм бўлиб туради», демоқчимисан? Э, ўргилдим,
сенлардақа калтабинлардан. Ярим соатдан сўнг айбловни ўзгартириб кел.
— Нима деб қўяй? — деб сўради терговчи қоғозларни йиғиштириб бўлгач.
— Бало дейсанми, баттар дейсанми, ўйла, каллангни ишлат! Шу ишинг учун давлат сенга пул
тўлайди. Калланг пўла бўлса, бўшатиб қўй, каллалилар ишласин!
Терговчи елкасига шу каби тавқи лаънат тошларини ортиб, ночор аҳволда хонадан чиқди.
Зоҳид эса аста юриб бориб унинг ўрнига турди. Гўё қолган-қутган лаънат тошларини ортиш
учун елкасини тутди. Раҳбар унга қовоқ уюб қаради, ўзи ҳам ўтирмади, уни ҳам ўтиришга
таклиф этмади.
— Хўш, доно йигит, қаерга борганингизни биласизми, ўзи?
— Оддий бир идорага, — деди Зоҳид ўзини хотиржам тутишга тиришиб.
— Сиз учун оддийдир. Аммо, — раҳбар кўрсатгич бармоғини шифтга қараб нуқди, —
юқоридагилар учун оддий эмас. Сен бола, Суннатуллаевнинг алмисоқдан қолган ишини нимага
кавлаштиряпсан? Сенга бу «Иш» тугалланган, ёп, дейилганми, нега ёпмаяпсан?
— Иш ҳали мутлақо мавҳум.
— Нимаси мавҳум? Суннатуллаев ўлдирилдими? Уни ўлдирганлар ҳам ўлдирилдими? Униси
ҳам, булари ҳам дордан қочган жиноятчилармиди? Сенга яна нима керак? Хурсанд бўлиб
ёпавермайсанми? Сен қилолмаган ишни ўзлари қилишяпти. Бир-бирининг гўштини еяпти.
Йиғиштир, бунақа донолигингни!
Зоҳид Саид Қодировнинг топшириғини эслаб, раҳбарга эътироз билдирди:
— Бу ишни ёполмайман. Мени мажбур қилолмайсиз. Керак бўлса, юқорига арз қиламан.
— Ўҳ-ҳў... зўрсан-ку, а?! Қани, ёзиб кўр-чи? Э, сенга хат-савод ўргатганни... — раҳбар сўкиниб,
жойига ўтирди. — Мишиғини артолмайди-ю, яна мен билан олишади-я! — У шундай деб столи
устидан бир «Иш»ни олиб, Зоҳидга узатди: — Ўн беш кунда жавобини айтасан. Бор, ишингни
қил.
Зоҳид «Иш»ни олиб бурилди. Остонага етганида раҳбарнинг сўкиши эшитилди. Зоҳид орқасига
кескин ўгирилиб, кўзларидаги ғазаб ўти билан унга жавоб қилди.
У хонасига киргач, жойига ўтиргиси ҳам келмади. Юзаси чойнак изларидан доғ бўлган стол
кўзига баттар хунук кўринди. Қўлидаги «Иш» зил-замбилдай туюлиб, стол устига «тап» этиб
ташлади. Қоғозлар қатидан енгил ғубор кўтарилиб, димоғини қичиштирди. Икки-уч акса ургач,
енгиллашгандай бўлди.
Бирон ишга қўл урилган маҳалда юқори мартаба эгаларининг аралашувлари, оқибатда ожиз
одамдай четга чиқиб қолиниши Зоҳид учун янгилик эмас. Акасининг ўлимидан сўнг бундай
ҳақсизликни кўп кўрди. Одам зоти янтоқзорда юриб, оёқлари тиконларга ўргангандай,
ҳақсизликка учрайверса, унга кўникиб қолади. Ҳатто ҳақсизликка узоқ вақт дуч келмаса, уни
қўмсайди ҳам. Зоҳид ҳақсизлик деб аталмиш тўқайзорда юрганини аллақачон фаҳмлаб етган,
неча йилки, бу тўқайзорда адолат гулини излайди. У билмайдики, тўқайзорда гул битмас,
адашиб битган тақдирда ҳам ундаги тўнғизлар янчарлар, йўқ қиларлар.
Зоҳид эса излагани, гул деб ўйлагани сассиқ алаф бўлиб чиққан онларда афсусланади, аммо
ишонч билан излайверади. Зоҳид илм гулшани сари бораётиб ўз йўлини тўқайзорга ўзи бурди.
У тўқайзорда сассиқ алафларнинг, қамишларнинг, гулни пайҳон қилғувчи тўнғизларнинг
кўплигидан ажабланмайди. Уни қийнайдиган савол битта: бу ҳақсизлик тўқайзори қачон обод
бўлади? Инсон фарзандлари қачон адолат гулшанидан баҳра оладилар? Бу савол уйғонган
дамда яширин бир овоз «ҳеч қачон!» деб жавоб беради. Ана шунда Зоҳид бу овозни бўғади,
адолат гулини топмоқ ишончини сўндирмайди. Унинг бу ишончи узоқ давом этувчи хасталикка
ўхшайди — ўлиб ўла қолмайди, жонланиб, жонланмайди. Ишончи ўлиб қола қолса эди, у
ҳақсизлик тўқайзорини бутунлай тарк этиб, умидини шу ернинг ўзига дафн қилиб қутулар эди.
Бугун кўрган-кечирганлари унинг ишончини яна ўлим тўшагига қулатди. У зиндон нима
эканини, зиндон азоби қандай бўлишини билмайди. Лекин хонаси ҳозир унга зиндон каби
туюлди. Деворлар ўрнидан силжиб, хона тораяётгандай, уни эзаётгандай бўлди.
Яна бир оз шундай турса, руҳининг азобланишига чидай олмаслигини фаҳмлади. Хаёлини нима
биландир чалғитиши лозимлигини англади. Бу хонада хаёлини чалғитишнинг ягона йўли —
жойига ўтириш, Саид Қодировнинг айтганини бажариш — юқорига арзнома ёзиш. Шу юмуш
ўзига ҳам маъқул келиб, жойига ўтиргач, қоғоз олди-ю, ёза бошлади. Вужудини эзаётган
ҳасратлари ҳарфларга айланиб, қоғозга тушди-ю, сал енгил тортгандай туюлди. Саид
Қодировга қўнғироқ қилди. У томондан жавоб бўлмагач, раҳбари берган «Иш»ни
ҳафсаласизлик билан варақлай бошлади. «Иш №... Ботиров Шокир... 1986 йили 21 декабр куни
балоғатга етмаган қизни зўрлаган. Ўзбекистон ССР жиноят протсессуал Кодексининг 94-
моддаси... Ўн бир йил муддатга озодликдан маҳрум этилган... Прокурор ўн беш йил сўраган...
Жиноятчилар тўрт киши бўлган... Суд эса биргина Ботировни ҳукм этган... Ботиров муқаддам,980 йилда ЎзССР жиноят протсессуал Кодексининг 89-моддаси билан судланган...»
Шу жойга келганда Зоҳид сергак тортди. Ҳатто ҳуқуқ илмидан бехабар одамнинг ҳам ақли
етадиган масалага нечун суд эътиборсиз қараган? Қолган учта жиноятчи қани?
Зоҳид «Балки саҳифалар ўрни алмашиб кетгандир», деган ўй билан қоғозларни бир-бир кўздан
кечирди. Кейин зўрланган қиз — Моҳира Нуриддинованинг суддаги кўрсатмаларини ўқиб
чиқди. Уни тўрт йигит чала битган тўрт қаватли иморатга бошлаб борган. Тўртталаси ҳам
нафсини қондирган. Лекин... улар орасида Ботиров бўлмаган. Тергов пайтида «Ботировни
кўрсатасан», деб мажбурлашган...
Зоҳид «Иш»ни ёпиб, ўйланиб қолди. Назарида бу «Иш» ҳам Суннатуллаевга оид «Иш»нинг
мантиқий давомидай туюлди. Бир неча йиллар муқаддам Суннатуллаев туҳмат билан қамалган.
(Зоҳид бугунги воқеадан сўнг унинг туҳмат билан қамалганига қатъий ишонч ҳосил қилди). —
Ботировнинг «Иш»идан ҳам туҳматнинг иси келиб турибди.
«Бундай туҳмат билан қаматишдан ким қандай манфаат кўради? Шариф Намозов «Иш»ида
ўртада мол-дунё турибди. Суннатуллаев эса ўша хонимчадаги йўқ номусга қурбон бўлди.
Ботиров ниманинг қурбони бўлган?»
Зоҳидни таажжубга солган яна бир нарса — дастлабки суд Ботировни жиноятчи деб топиб, ўн
йил муддатга озодликдан маҳрум этган. Орадан фурсат ўтиб, шаҳар суди бу қарорни бекор
қилиб, Ботировни беайб деб хулоса чиқарган. Лекин орадан яна бир неча ой ўтиб, учинчи
марта суд бўлган. Бу сафар Ботировнинг «жинояти» ўн бир йиллик қамоқ билан
«тақдирланган». Учта ҳакамнинг уч хил муносабатига сабаб нима? Нима учун иккинчиси
Ботировни оқлаган? Поранинг кучи биланми? Биринчиси билан учинчисига пора бера
олишмаганми? Қиз нима учун судда бошқа, терговда бошқа гапларни айтган? Ботировнинг
одамлари қўрқитишганми ё пул бериб сотиб олишганми?
Терговда бир гапни айтиб, судда бошқасини айтиш Зоҳид учун янгилик эмас. Терговда айбини
бўйнига олган жиноятчилар судда «Мен айбсизман, уришганлари учун қўрқиб, тилхат бердим»,
деб без бўлиб туриб олишади. Зоҳид ҳеч ёдидан чиқара олмайди: бир ўғрини жиноят устида
ушлаб, иш судга оширилганда у: «Мени азоблаб қийнашганди, мен ўғри эмасман», деб туриб
олган эди. Ўзига нисбатан бўлган бу туҳматга Зоҳиднинг чидаши қийин бўлган эди. Орадан
йиллар ўтиб, ҳозир эсласа, эти жимирлаб кетаверади. Шу сабабли ҳам Ҳамдам Толиповнинг
усулини ёқтирмай, у билан кўп баҳслашарди.
Зоҳид «Иш»ни яна варақлаб, қизиқиши орта борди. Сўнг Ботировни шаҳар қамоқхонасига
кўчириш, қизни ва бошқа гувоҳларни терговга чақириш хусусида керакли ҳужжатларни
тайёрлашга киришди. Лозим қоғозлар тахт бўлганида шом қоронғуси чўка бошлаган эди.
Икки кундан сўнг унинг хонасига ҳали йигирмага тўлмаган қиз билан ёши элликдан ошган,
одми кийинган, қотмадан келган аёл кириб келди. Зоҳид тергов бошлаш учун қоғозқаламларини тайёрлаётган дамда қизга зимдан разм солди. Шўхлиги, ўйинқароқлиги билиниб
турибди. Аммо кўз қарашларида бузуқлик аломати сезилмайди. Суннатуллаевга осилган
хонимчадай ғаркўз эмас.
— Хола, илтимос, сиз ташқарига чиқиб туринг. Аввал қизингиз билан гаплашиб олай.
Зоҳид мулойимлик билан мурожаат этган бўлса-да, аёл зардали овоз билан жавоб қайтарди:
— Нима гапингиз бўлса менинг олдимда сўранг. Сизларни биламан, сиртмоқни айлантириб
келиб қизгинамнинг бўйнига ташлайсизлар. Уч йилдан бери ҳали у ёққа судраб, ҳали бу ёққа
судраб, қизим шўрликни жинни қилиб юборай дедингизлар.
— Агар мендан гумонсираётган бўлсангиз, марҳамат, адвокат ёлланг, адвокат иштирокида
сўроқ қилай.
— Адвокатингизга тўлайдиган пулим йўқ, — деди аёл зардали овозига яна куч бериб. —
Адвокатингиз нима-ю сиз нимасиз... — аёл «бир гўрсизлар», демоқчи бўлди-ю, тилини тийди.
Зоҳид унинг фикрини уқиб:
— Оқ ит, қора ит — барибир итми? — деди пичинг билан.
— Унақа демоқчимасман.
— Сиз мени биринчи марта кўриб турибсиз. Бу «Иш»ни мен кавлаб чиқарганим йўқ. Қизингиз
суд ноҳақ, прокурор ноҳақ, деб катта идораларга арз қилибдилар.
— Ҳа, арз қилди. Жиноятни қилганлар айшини суриб юришибди. Сиз бир шўрликни қамаб,
адолат бўлди, деб керилиб юрибсиз.
— Уни мен қамаганим йўқ шекилли?
— Сиз бўлмасангиз бошқаси. Мен сиз деб идорангизни айтяпман, — деди аёл сўзига аниқлик
киритиб.
— Менинг идорам ҳам қамамайди. Сиз жиноятчиларнинг айшини суриб юрганларини қаердан
биласиз?
— Қизимнинг ўзи кўрган уларни. Кўчада кўрган. Бир шўрлик бояқишнинг қамалиб ётишига
менинг виждоним чидамайди.
— Қизингизни ариза ёзишга сиз ундадингизми?
— Қизим аҳмоқ эмас, унда ҳам виждон бор. Сиздақаларда... — Аёл гап келганда отасини
аямайдиган тоифадан эди. Хонага кирганида «бу бола ғиди-биди деса бир боплай», деб
кўнглига туккан эди. Зоҳиднинг мулойим муомаласи уни шаштидан қайтарди.
— Биздақаларда виждон йўқми? — деди Зоҳид, унинг чала қолган гапини давом эттириб.
— Унақа демоқчимасман... Ўзингиз ўйлаб кўринг: қизим билан катта идорага бордик. Адолат
қилинг, бир бояқишнинг умри завол топмасин, дедик. Гапларимизни эшакка айтсак тушунарди,
у одам тушунмади. Қизим шунда «агар адолат қилмасангиз ўзимни ёқаман», деди. У тўнка
нима деб жавоб қилганини биласизми?
— Сиз айтсангиз биламан.
— У тўнка, қизимга гугуртини узатди. «Манг, ёқсангиз ёқинг», деди балогинага учрагур. Кейин
менга «Сиз чиқиб туринг», деди. Мен меров бўлмасам чиқармидим? Чиқдим. Инсофга
киргандир, десам у қирчинингдан қийилгур қизимга «Кечроқ келинг, сизни зўр жойга ишга
киритиб қўяман», дебди. Ҳе, идоранг бошингдан ордона қолсин-а...
— Холажон, бу гапларни қўйинг. Менинг ишим бошқа. Майли, менга ишонмасангиз
ўтираверинг, — Зоҳид шундай деб бир оз сукут сақлагач, қизга қаради:— Нуриддинова, бўлган
воқеани бир бошдан айтиб беринг.
— Анави қоғозларингизда бор-ку ҳамма гап? — деди аёл.
— Мен ўзларидан эшитмоқчиман. Сиз аралашмай ўтиринг.
Қиз хўрсиниб қўйди. Орадан йиллар ўтган бўлса-да, унга ўша шармандали воқеани эслаш оғир
эди. Ўша воқеадан сўнг ёпиғлиқ қозон ёпиғлигича қолса майли эди. Ўшандан бери бу ҳолатни
неча марта баён этди. Йигитнинг ширин сўзларига учиб, ўсмирликнинг бевош сурурига банди
бўлиб, ўша машинага чиқмаганида, дугонасига қўшилиб уйига кетаверганида, ўша иморат
ичига кирмаганида бу машмашалар йўқ эди. Иморат сари юраётганида ақл кўзи кўр эди.
Биринчи йигит билан роҳат баҳрида сузаётганида ҳам ожиз эди. Бу ақл кўзи қурғур анча кеч
очилди. Билмайин босилган тиконнинг азобларини билганида эди бевошлик кўчасига қадам
қўймаган бўларми эди...
Зоҳид унинг қийналаётганини сезиб, далда бериш мақсадида:
— Демак, 1986 йил, 21 декабр, — деб қоғозга шу санани ёзди.
— Адамларни кўргани касалхонага борувдик...
— Соат нечада? Ким билан борувдингиз?
— Соат тўртларда... Дугонам Шаҳло деган қиз билан... Кўчада тўртта йигит турган экан.
Мошинада айлантириб келамиз, дейишди. Шаҳло уйига кетди. Мен чиқдим.
— Машина кимники эди?
— Билмадим.
— Такси эди, — деди аёл аниқлик киритиб.
— Хола, сиз аралашмай туринг, — деди Зоҳид унга танбеҳ бериб. — Демак, машина кимники
эди?
— Такси эди...
— Таксилигини қаердан билдингиз?
— Ҳалиги... анақаси бор эди.
— Нимаси?
— Кўк чироғи... Кейин томида ҳам белгиси бор эди.
— Ўша машинада анҳор бўйидаги иморатга бордингларми? Биринчи бўлиб сизга ким
яқинлашди? Ботировми?
— Вой, у бола бўлмаган, — деди аёл.
— Хола, сиз менга халақит беряпсиз. Чиқиб туринг, — деди Зоҳид қатъий тарзда. Кейин фикри
қатъийлигини англатиш учун ўрнидан туриб, эшикни очди. Аёл энди баланд келолмаслигини
фаҳмлаб, аста ўрнидан турди. Туриш жараёнида қизининг елкасини чимчилади.
— Овсармисан, мунча лалаясан? — У эшик остонасига етганида Зоҳидга эшитиларли тарзда
минғирлади: — Терговларинг ҳам ордона қолсин. Мени адойи тамом қиласанлар ҳали.
Тўрттагина гўрсўхтани ушлаб қамаш қўлларингдан келмаса, нималарингга кериласанлар?!
Зоҳид жойига ўтиргач, сўроқни давом эттира олмади.
Сўроқни якунлаб, қиз чиқиб кетганидан сўнг ҳам анча пайтгача қўли ишга бормади. «Менга
қолса, — деб ўйлади у, — Ботиров бу ишга аралашган бўлса ҳам қамамас эдим. «Зўрлаш»...
деймиз. Бу қанақасига зўрлаш бўлсин? Битмаган иморатга ўз оёғи билан юриб борган. Биров
уни судрамаган. Қўл-оёқларини ушлаб турмаган ҳеч ким. У дод солиб ёрдамга чақирмаган.
Нимаси зўрлаш бунинг? «Номусга тегиш»... деймиз. Ўша иморатга киргунича номуси бўлганми
ўзи? Зоҳид буни ҳам сўради қиздан. Қиз ўшангача ҳеч ким билан яқин бўлмаганини айтди.
Лекин Зоҳид бу гапга унча ишонмади. Бу роҳатни аввал тотиб кўрмаган қизнинг овлоқ жойга
индамай кириб бориши мумкин эмасдай туюлди унга.
Ботировнинг «Иш»и баҳона бўлиб, Зоҳид вужудига эгалик қилаётган бекорчи хаёллардан
қутула борди. Назарида айнан шу «Иш» туфайли адолат манзилига етиб борадигандай эди. У
ҳали «Ботиров — гуноҳсиз» деган фикрдан узоқ. Бироқ, кўп масалаларнинг ҳуқуқ чегарасидан
нарида ҳал этилгани уни ажаблантирарди. Зоҳид муаммоларнинг чигал ипларини ечишга
уринаётган дамларида унинг арзномасига рад жавоби берилди — Суннатуллаев «Иш»и расман
ёпилди. Саид Қодиров бундан хабардор қилиб қўйгани учун Зоҳид кўкка сапчимади. Бу
«янгилик»ни ювош бола каби хотиржам тарзда қабул қилди. Шу воқеанинг эртасига уни Саид
Қодиров йўқлади.
Зоҳид йўқловдан мақсад яна Суннатуллаев иши бўлса керак, деб ўйлаб, гапни шу масаладан
бошлади. Муовин аёлга учрашгани, бошлиғининг қўнғироқ қилганини... айтиб берди. Саид
Қодиров бу гапларни руҳсиз ҳолда эшитди. Зоҳид буни сезиб гапини қисқа қилди.
— Бу энди сиз билан мен учун ўтмиш. Лекин уни кераксиз матохдай кўчага улоқтирманг.
Тахмонга кўрпача тахлагандай тахлаб қўйинг. — деди Саид Қодиров. — Вақти келади ҳали,
ўшанда олиб ишлатасиз. Сиз бир янгиликни эшитдингизми-йўқми, шуни билиш учун йўқладим.
— Қанақа янгилик?
— Ҳосилбойваччанинг йўқолганидан хабарингиз борми?
— Ҳосилбойвачча? Қанақасига йўқоларкан?
— Шунақа... изсиз йўқолган.
— Қизиқ... Шундай одам ҳам изсиз йўқоларканми? Шотирлари-чи? Тирикми ҳаммаси?
— Тирик.
Зоҳид Саид Қодировнинг кўзларига қаради. Бу кўзларда зоҳир бўлган қувлик унинг
Ҳосилбойвачча тақдиридан воқиф эканини сездириб қўйди. «Мени синамоқчими? «Ўйлаб кўрчи, фаҳминг нимага етар экан?» демоқчими? Бу жумбоқнинг нимаси оғир экан? Шотирлари
тирик. Ўзи эса йўқ... Демак...»
— Демак, бир-бирларини қиришни бошлабдилар-да? — деди Зоҳид ундан кўзларини узмаган
ҳолда.
— Шунақага ўхшайди. Мендаги маълумотларга қараганда Ҳосилбойвачча ўлдирилган.
Асадбекнинг эски шаҳардаги уйида ўлдирилган.
— Маълумот?... — Зоҳид «кимнинг маълумоти?» деб сўрамоқчи бўлди-ю бундай савол
жавобсиз қолмоғи мумкинлигини англаб, гапни бурди: — Маълумотга ишонса бўладими?
— Маълумот аниқ. Ҳовлида икки киши отилган. Биттаси Асадбекнинг куёви. У ҳозир
касалхонада. Кўчада кетаётганида номаълум шахслар аллақандай машинада яқинлашиб,
отишганмиш. Жабрланувчининг машинаси кўчада турибди. Аммо бир томчи қон йўқ унда.
Врачларнинг хулосасига қараганда эса у кўп қон йўқотган. Вақтида улгуриб қон
қуйишмаганида ўлиб қолиши ҳеч гап эмас экан. Мана, экспертиза хулосаси, — у шундай дегач
қоғозлар орасидан кераклисини танлаб, Зоҳидга узатди. Унда ўқнинг йўналишини аниқлаган
экспертнинг хулосаси ёзилган эди. Унга кўра, ўқ рўпарадан отилган. Агар жабрланувчи
машинасида ўтирган бўлса рўпарадан ўқ ейиши мутлақо мумкин эмас. Ўқ биқингами,
чаккагами, боринг, ана ўгирилиб қараган тақдирда пешанасигами санчилиши мумкин. Лекин
рўпарадан?.. Сира мумкин эмас. Агар машина пешайнаси синдириб отилган бўлса?..
Зоҳид бу бошқотирмадан ажабланиб, иягини қашиган ҳолда суҳбатдошига қаради. Саид
Қодиров унинг хаёлига келган саволни уққандай гапини давом эттирди:
— Машина бус-бутун, бирон ери ҳам тирналмаган. Маълумотга қараганда жабрланувчи бир
неча ҳафта илгари «Мен уларнинг қўйнига илон бўлиб кириб, битта-битта чақиб ўлдираман»,
деган экан. «Улар» дегани ким, биласизми?
— Ҳосилбойваччами? Ё... Асадбекми?
— Асадбек бўлса эҳтимол... Аммо, нима учун чақиб ўлдирмоқчи эди? — Саид Қодиров жавоб
кутмай яна бир савол тоғини кўндаланг қилди: — Ҳосилбойваччанинг мурдаси қаерга
кўмилган? Қаерга кўмишган бўлишлари мумкин?
Зоҳид Саид Қодировнинг Элчин ҳақидаги гапларини эшитиб, дафъатан Анвар билан бўлган
учрашувни, «Суннатуллаевнинг ўлимини Элчиндан кўрманг», деган гапини эслаб «у чақишга
улгурдими ё энди чақмоқчи эдими?» деб ўйлади. Аммо бу ҳақдаги фикрини Саид Қодировга
билдирмади. Саид Қодиров жавоб кутар эди. Зоҳид унга қараб, жавоб ўрнига елка қисиб қўя
қолди.
— Мурдани топиш керак.
— Агар майдалаб ёқиб юборишмаган бўлса, топса бўлар.
— У ҳолда кулини бўлса ҳам топиш керак!

Ўлимнинг муздек лабига лабини тутаётган, ўлимнинг димоғидан уфураётган совуқ нафасдан
эти сесканаётган Зайнабни телефон жиринги қўрқитиб юборди. Ундан бўса олмоқни, бўса нима
экан, жон олмоқни ихтиёр этган ўлим фариштаси ҳам чўчиб, ғойиб бўлди. Унинг узоқлашишини
истамаган Зайнаб телефон гўшагини кўтармай пича кутди. Телефон қўнғироғи тўхтовсиз
жиринглайверди, ўлимнинг нафаси эса узоқлашаверди.
У сиртмоқни бир қўлига олиб, иккинчиси билан гўшакни кўтарди. Гўшак оғир тош каби туюлди
— қулоғига аранг олиб бориб «лаббай» демоқчи эди, тили айланмади — гўё ўлим бўса
олаётган дамда тилини музга айлантириб қўйгандек эди.
— Алё, алё, Зайнаб! Зайнаб!!
Онасининг майин овози совуй бошлаган баданига илиқлик бахш этди. Жамшиднинг ўлимини
эшитиб ўзини осган дамда ҳам шу овоз унга жонини қайтарган эди. Бу нима ўзи? Мўъжизами ё
туш кўряптими, ё алаҳсираяптими?.. Онасининг овози унинг музлаган тилини ҳам эритди.
Беихтиёр:
— Ойижон! — деди-ю, бутун вужудига титроқ югурди.
Дунёда тўсиқни билмайдиган нима бор, деб сўралса ҳеч иккиланмай «она қалби» деб жавоб
бериш мумкин. На масофа, на вақт она қалбига ўз ҳукмини ўтказа олади. Мана ҳозир ҳам
Манзуранинг безовта қалби қизининг ҳузурига етиб кела олди. Зайнабнинг биргина хитоби —
«Ойижон!» дейишининг ўзиёқ аҳволини онасига ошкор этди.
— Зайнаб, жон болам, соғлиғинг яхшими, сенга нима бўлди?
— Ойижон... — Зайнаб нима дейишини билмай, каловланди. Ҳатто «яхши етиб олдингизми?»
деган гап ҳам хаёлига келмади. Ўзи учун ҳам кутилмаганда, ўзи ҳам истамаган ҳолда кўкрак
қафасида бир фарёд уйғониб, юқорига интилди. Бўғзига етганда эса тўхтаб, уни энтиктирди.
— Зайнаб, гапларимни эшитяпсанми, нимага индамаяпсан?
— Яхшиман, — деди Зайнаб титроқ овозда.
— Тобинг йўқми, нимага овозинг ўзгариб турибди?
— Шамоллабман...
— Ўзингга қара, жон болам, ётишдан олдин сут қайнатиб ич.
— Хўп.
— Аданглар яхшимилар, йўталлари қолай дедими?
— Яхшилар.
— Бугун бордингми, хабар олдингми?
Зайнаб жавоб бера олмади. Отасини кўрганини, қай аҳволда юзлашганини қандай айта
оларди?
— Адангларни бугун кўрдингми?
— Кўрдим...
— Эринг яхши юрибдими? Уйда йўқми яна?
— Йўқлар.
— Мен яхши етиб келдим. Акаларинг билан гаплашасанми?
— Майли...
Зайнаб акалари билан ҳам шу тарзда гаплашди.
Шармандалик балчиғидан халос бўлмаган, бир қўлида сиртмоқни маҳкам чангаллаб турган
жувон жигаргўшалари билан нима ҳақда гаплашсин?
Абдулҳамид гўшакни онасига узата туриб:
— Кайфияти чатоқроқми, гаплашгиси ҳам келмади, — деб қўйди.
Манзура яна қайта-қайта ҳол-аҳвол сўрагач, гапни бас қилди-да, ўғилларига маъюс боқди:
— Касал бўлиб қолганга ўхшайди... Боласи нобуд бўлганидан бери эзилиб кетди...
Манзура бу гапни беихтиёр равишда айтди. «Эринг яхшими, уйда йўқми?» деган гапидан бери
ўғилларининг ажабланиб ўтиришганини сезмади. Унинг хаёли қизи билан банд, ўғилларининг
уйдаги воқеалардан бехабар эканликларини унутган эди. Онасининг маъюс чеҳрасида ғам
баҳрининг мавжларини кўрган Абдулҳамид:
— Зайнабни... қачон узатдинглар? — деб сўради.
Бу савол Манзуранинг хаёлини қизи бағридан юлиб олиб, ўғиллари ҳузурига қайтарди.
— Ҳали бир йил бўлгани йўқ...
— Бизга нима учун айтмадинглар? — деди Абдусамад ранжиганини яширмай.
— Дадангни биласан-ку, ўқишларидан хаёллари чалғимасин, дедилар.
— Куёв ким, биз таниймизми? — деб сўради Абдулҳамид.
— Билмадим, танирмикансан? — Манзура куёвининг номини айтишга қийналди. — Ашулачи
йигит экан... Элчин...
— Элчин? — Абдусамад ўрнидан туриб кетди. — Қамалиб кетган отарчими? Ойи, Зайнабни
кимга берганингизни биласизми?
— Биламан, жон болам, биламан. Тақдир экан-да... Адангнинг феъли ўзингга маълум-ку?
— Адам... Зайнаб-чи, Зайнабнинг ўзи кўндими?
— Кўнмаса... тегармиди?..
Абдусамад отасига ўхшаш — баъзан сал нарсага тутаб кетади. Абдулҳамид эса онасига тортган.
Мулоҳаза билан иш юритади. У онасини қийнаётган, бировга, ҳатто ўз ўғилларига ҳам айта
олмайдиган дарди борлигини сезди. Шу сабабли тутай бошлаган акасига қараб лабини
тишлаганича бошини сарак-сарак қилиб қўйди. Абдусамад укасининг мақсадини англаб,
бошини эгиб ўтирган онасининг елкасидан қучди.
— Ойижон, юринг, боғни айланиб келамиз.
Манзура истар-истамас ўрнидан турди.
— Маҳмуд акангга тилпон қилсак бўларкан. Ўзими, хотиними хабар олиб турса бўларди.
— Ҳамид, сен буюртма бериб кутиб ўтир, биз айланиб келамиз.
Абдусамад ҳовлига чиққач, онасини қўлтиқлади. Манзурага бу ғалати туюлиб, ўғлига қараб
олди. Бу ҳолда сира юрмагани учун худди ўғли судраётгандай туюлиб, қадам олиши
қийинлашди. Абдусамаднинг йўл-йўлакай боғ таърифини қилишидан билдики, ўғли бу ерларда
тез-тез бўлиб туради. Рўпарадан чиқиб қолган боғ хизматчиларининг таъзим бажо келтириши
ҳам унинг бу ердаги мавқеидан дарак берди. Хизматчилар Абдусамадни хўжайиннинг меҳмони
сифатида иззат қилишармиди ёинки бу хонадоннинг бўлажак куёви, таъбир жоиз бўлса,
валлоҳи аълам, бўлажак ҳожаси сифатида эҳтиром этишармиди — Манзурага қоронғи эди. У
ўзича «ўғлимнинг бу жойга куёв бўлишини хизматчилар ҳам билишар экан-да», деб бир
қувонди, айни чоқда «ўғлим шу ерларда қолиб кетса-я» деган хавотири уйғониб,
ташвишланди.
Бундай хонадонга ўғлининг куёв бўлишини қайси она истамайди? Бундайин сарой, бунчалар
мол-мулк... Ҳар қадамда хизматчиларнинг таъзим қилиб туриши... Хон куёвигагина насиб
этувчи мартаба... Бу — она орзусининг ушалишими? Бахтми?
Кимларгадир бахт бўлиб туюлиши мумкин. «Ўғлим қаерда юрса ҳам боши омон бўлса бас», деб
шукр қилувчилар бор. Аммо йўғида сабр қилиб умр кечирган, борида талтайиб яшамаган
Манзура учун бу бахт эмас. Хорижда яшайдиган қизларни келин қилиши лозимлигини
билганидан бери у ташвиш баҳрида сарсари сузади. «Қизил оёқ келиб, қизил юздан жудо
қилди», деганларидек, икки келин икки ўғлини бағридан юлиб олажагини ўйласа, вужуди
музлаб кетади.
Асадбек қиморга кетиб, ўзи жойнамоз устида ўтириб Оллоҳга муножот этиб тонг оттирган
кезлари эрига инсоф сўраган экан-у, фарзандларим улғайишганида бағримдан юлиб олма,
демаган экан... Агар ҳозир ғойибдан овоз келиб, «Ўғилларингнинг мол-дунё денгизида чўмилиб
яшаганлари дурустми ё бир бурда нонга қаноат қилиб бағрингда умр кечирганлари яхшими»
деб сўраса, у шак-шубҳасиз, иккинчисини танлаган бўларди. Манзура кўр эмас, кар ҳам эмас,
дунёнинг одам зотига вафо қилмаслигини кўриб, эшитиб турибди.
Ёнида бораётган ўғли тилида боғ таърифини қилади. Дилида эса бошқа гап. Онанинг сезгир
қалби буни сезади. Ўғли «Қизлар сизга ёқдими?» деб сўрамоқчи бўлади. Лекин йигитлик
ғурури бу саволнинг тилга кўчишига йўл қўймайди. Ота билан ўғил орасида ҳаё пардаси
бўлгувчи эди. Ҳар қандай ўғил кўп ҳолларда отага айтмоқчи бўлган дардини она орқали
етказарди. Ҳаттоки маълум дамларда ўғилнинг сирдоши ота эмас, айнан она бўлиши ҳам ҳеч
кимга сир эмасдир. Асадбек ўғилларини ўз юмушларидан узоқроқ тутишга ҳаракат қилиб,
фарзандларининг руҳий оламидан анча йироқлашганини ўзи ҳам сезмай қолган эди. Барча
оиладагилар каби бу хонадон ўғиллари онага яқин бўлсалар-да, Абдусамад ҳозир арзимас
туюлган саволни онасига беролмай қийналарди. Манзура ўғлини бу қийноқдан қутқариш учун
ўзи муддаога яқинлашмоқчи бўлди:
— Қизлар билан... бирга ўқийсизларми?
— Йўқ... Улар ҳам ўқишади, лекин бошқа соҳада. Бизга доктор Худоёр устозлар.
Биофизикадан...
— Буни биламан.
— Бизни доктор Худоёр таништирганлар.
— Бойлигига учдингларми?
Манзура «отанг ҳам камбағал эмас эди-ку?» деган оҳангда гапирди. Абдусамад бу оҳангни
сезиб, ерга қаради.
— Ойи... улар яхши қизлар... Ҳали гаплашиб кўрасиз...
— Мен ёмон деяётганим йўқ... Попукдаккина экан икковиям... Лекин... шу ерда қолиб
кетасанларми, деб жоним ҳалак, болам. Мен... айрилиққа чидай олмасам керак...
Абдусамад йиғламсирай бошлаган онасини елкасидан қучди.
— Бундан хавотирланманг, айрилиқ бўлмайди, ойи. Қизларнинг ота-онаси бизни бу ерда олиб
қолмоқчи эмас. Уларнинг мақсади қизларини Ватанга узатиш. Шу йўл билан Ватанга қайтиш.
— Қизларини узатиб, ўзлари ёлғиз қолишадими?
— Ойи, ҳали уларнинг гапларини тушундингизми? Уларда ҳамма нарса бор. Фақат Ватанлари
йўқ. Ватансиз яшаш улар учун жуда оғир. Биз буни тушуна олмаймиз. Ватан дейилса улар
қизлар тугул жонларини ҳам бериб юборишга тайёрлар. «Биз Ватан ҳажрида куйиб ўтяпмиз,
фарзандларимиз куймасин», дейишади. Агар тарозининг бир палласига фарзандларидан
айрилиш азоби, бошқа палласига Ватан ҳажри дарди қўйилса, дард босиб кетади. Улар шунақа
одамлар. Биз ўқишни тугатиш билан қайтамиз.
— Худо ўша кунга етказсин, ишқилиб. Лекин... даданглар нимагадир қайтишга шошилманглар,
дегандай бўлдилар.
— Нима учун?
— Билмадим, болам... балки ўзлари ҳам шу ёқларга келиб яшамоқчидирлар. Ишларини
биласан-ку... У ёқлар нотинчми, дейман?
Манзура эрининг мақсадини аниқ англамаган эди, шу боис мавҳумроқ оҳангда айтди. Онасидан
эшитган янгилик ўғил учун кутилмаган эди. Бунда Саид Музаффархоннинг нияти бошқа, унда
Асадбекнинг умиди бўлак бўлса?! Бири Ватанга интилса, иккинчиси эса қочмоқ, йироқлашмоқ
илинжида... Самодаги қора булут парчаларининг бири манфий, иккинчиси мусбат қувватга эга
бўлса, яқинлашмоқ онларида чақин чақнайди, олам остин-устун бўлгандай туюлади. Шу хаёлга
бориб, Абдусамаднинг юраги увишди. Ўзига-ўзи тасалли бериш мақсадида:
— Ойи, сиз нотўғри тушунгандирсиз? — деди.
Манзура ўғлидаги ўзгаришни сезиб, хатосини тўғриламоқчи бўлди:
— Ҳа, болам, хато тушунгандирман. Адангларни биласан-ку, очиқ-сочиқ гапирмайдилар. Бу
ёққа келишлари... Йўқ, келмайдилар. Эски ҳовлиларини соғиниб турадилар-ку... Бу ёқларга
бутунлай келармидилар... Йўқ, келмайдилар.
Чиндан ҳам Манзура Асадбекни нотўғри тушунган эди. «Мен ўғилларингнинг ўша ерда ўқиб,
ўша ерда ишлашларини хоҳлаяпман», деганида ўзининг ҳам кўчиб боришини назарда тутмаган
эди. Гарчи ўша суҳбатда Асадбек уч-тўрт йилда қайтишади, дея гапини юмшатган бўлса-да,
Манзурага эгалик қилган хавотир исканжаси бўшашмаган эди. Чувринди кузатаётганда «Тилла
тақинчоқларни кўпроқ олаверинг, балки ўша ерда асқотар, балки уч-тўрт ой ўша ерда
қоларсиз», деганида эри айтган «уч-тўрт йил»ни эслаб чўчиб тушди. «Зайнабни кейинроқ
юборамиз», девдилар. Секин-секин ҳаммамиз кўчиб ўтарканмиз шекилли» деб ҳам ўйлади.
Тўғри, кейинги пайтларда Асадбек оиласининг ўша томонларда яшашини истаб қолди. Лекин
ўзининг ҳам кетиши сира режасида бўлмаган. Айниқса, хасталиги аниқ бўлиб, Ҳосилбойвачча
қилиқларини бошлаган дамда кетишни ўйлаши мумкин ҳам эмасди. Унинг бирдан-бир нияти —
оиласининг тинчи ва фаровонлиги эди. Бу нияти Манзурага, алҳол ўғлига-да қоронғу эди.
Манзура толиққан бўлишига қарамай тунда ухлай олмади. Юмшоқ ўрин унга тиконзор каби
туюлди. Оиласидан илк карра узоқ кетгани учун қалби нотинч эди. Безовта юрак юртидаги
нохушликларни сезиб, вужудини беҳолгина титратиб турарди. Шу азобдан қийналган
Манзурага бу шаҳарнинг туни беҳад узундай туюлди. Уй исиб кетиб, нафас олишга арзирли
ҳаво қолмагандай бўлди. Ўрнидан туриб, пешайвонга чиқадиган эшикни очди. Юзига салқин
шабада урилиб, ором олди. Ташқарида майдалаб ёмғир ёға бошлаган, саноқсиз чироқлар
ёруғида боғ тўлин ой нурига чўмилгандай сўлимлик кашф этган эди. Аммо бу сўлимлик унинг
кайфиятини яхшилашга қодир эмас эди. Бу олам аро тунни бедор ўтказган фақатгина Манзура
эмас. Неча минг, балки неча юз минг, балки ундан-да кўп одам — хаста ҳам, тани соғ ҳам,
подшо ҳам, гадо ҳам; бахтли ҳам, бахтсиз ҳам; қайғули ҳам, қайғусиз ҳам... тунни бедор
ўтказади. Ҳеч ким ўша туннинг ўзида, қаердадир бир жигарбанди ҳам қалб титроғида эканини
билмайди. Алҳол Манзура ҳам юртида эри билан қизининг тунни уйқусиз ўтказишганидан
бехабар эди.
Нонуштадан сўнг ўғиллари шаҳар айланажакларини маълум қилдилар. Манзуранинг сайру
саёҳатга хоҳиши ҳам, ҳоли ҳам йўқ эди. Шунга қарамай, ўғилларининг шаштини қайтармаслик
учун отланди.
Ўғиллари шаҳар кўчалари, айрим иморатлар ҳақида гапиришар, Манзура эса уларнинг завқини
баҳам кўра олмас эди. Юраги нима сабабдан ғашланаётганини ҳатто ўзи ҳам билмасди. Баъзан
хаёлини шаҳар манзараларига банд этиб чалғимоқчи бўларди. Бу каби шаҳарларни у
телевизорда кўрган, мухбирлар «чириган капитализм» деб буларни танқид қилишарди.
Манзура сайр чоғида шаҳарда чирик иморатларни кўрмади. Тўғри, сиёсат оламига у бегона аёл
эди. Капитализмнинг чиригани қанақа бўлади, чиримагани қандай — билмасди. Билиш учун
ҳаракат ҳам қилмасди, ўйламасди ҳам. Ҳозир, икки ўғли икки қанотида шаҳар боғини сайр
қилаётган чоғида «Шундай яхши жойларни нима учун ёмонлашади?» деб ўйлаб қўйди. Унинг
сиёсатга муносабати шу ўй билан чекланди.
Манзуранинг руҳидаги синиқликни ўғиллари сезишди. Бу ҳолни улар чарчоқ оқибати деб ўйлаб
сайрни узоқ давом эттиришмади. Виллага қайтишгач, учовлари ошхонага кирдилар.
Абдулҳамид ошпаз аёлга палов пишириш ниятлари борлигини маълум қилди. Бу хонадонда
тез-тез паловхўрлик бўлгани сабабли немис аёли ҳам ош пиширишни биларди. Шу сабабли
чаққонлик билан масаллиқни тайёрлаб берди. Манзура ошга уннамоқчи эди, ўғиллари йўл
қўйишмади.
— Бизнинг қўлимиздан бир паловхонтўра енг, — дейишди.
Бекорчиликка ўрганмаган Манзура ўғилларининг қаршилигига қарамай, сабзи тўғраб берди.
Ошни пишириб, еб бўлишгач, Абдусамад шаҳарда зарур иши борлигини айтиб, онасидан узр
сўради. Манзура ўғиллари хулқида ўзгариш мавжудлигини яна бир карра сезди. Ўз уйларида
эканида ўғли бирон ерга бормоқни ихтиёр этса «Ойи, кетяпман», деб қўярди. Ҳозиргидай лутф
қилиб ўтирмасди.
Оқшомга яқин виллага Музаффархон билан Гулузор бегим келишди. Кейинроқ доктор Худоёр
ҳам ташриф буюрди. То у келгунига қадар гап-гапга қовушмади. Ёшларнинг тақдири хусусида
сўз очишга у томон ҳам, бу томон ҳам журъат эта олмади. Доктор Худоёрда юзхотирчиликнинг
йўқлиги шу замонда иш берди. У хизматчи келтирган қаҳвадан уч-тўрт хўплагач, Манзурага
юзланди:
— Қалбимдасиз, хоним афандим, сиз муҳтарама зоти олияларига бизим қизларимиз ёқдими
экан?
Тўсатдан берилган бу савол Манзурани гангитиб қўйди. Кўзини ерга қадаганича жавобга
тараддудланди. Уни бу ноқулай аҳволдан доктор Худоёрнинг ўзи қутқарди:
— Бир кўришда хулоса билдирмоғингиз чўх мушкулдир, буни-да англаюрмиз. Аммо
инонингким, бу ўлкаларда бундайин фозила қизлар бошқа йўқтур. Агарчи менинг-да икки
ўғлим бўлганида эди, Саид Музаффархонни тинч қўймаган бўлурдим. Аммо билмоғингиз
керакким, хоним афандим, сизнинг оқил ўғилларингиз менинг учун ўз фарзанду
аржумандларим каби қадрлидурлар. Уларнинг бурага таҳсил учун келмоқлари Оллоҳнинг
хоҳиши иладир, сўнгра мен улар билан танишдим, мошаоллоҳ! Биз умид қилаётган никоҳни
ҳам Оллоҳ насиб этгандур, иншооллоҳ! Хоним афандим, сизга биз айтаётган сўзлар ғалат
туюлгуси, буни-да англаюрмиз. Сиз қизларимиз ила суҳбат қурсангиз нур алан-нур бўлур эди.
Аммо, афсус шуки, қизларимиз сиздан уяляптилар. Фикри ожизимча, бу ҳам уларнинг бир ажиб
фазилатларидур. Саид Музаффархон жанобим, қалбимдасиз, сиз айтинг энди.
— Оллоҳдан умидим бисёрдир, — деди соҳиббайт,— агарчи хоним афандим ризолик
билдирсалар, аввал нишон тўйини ўтказсак, сўнгра тўйга қадарли фурсат бўлар, қизлар билан
суҳбат қурарлар...
Манзура «нишон тўйи» нима эканини тушунмаса ҳам, мезбонларнинг раъйини қайтармаслик
учун бош ирғаб қўйди. Тасдиқ ишорасини олган мезбон чеҳраси янада ёришди.
— Хоним афандим нимани ихтиёр этиюрлар: нишон тўйи виллада бўлгани маъқулми, ёинки
ресторандами?
Манзура «Бу саволга мен жавоб бера олмайман», дегандай нажот излаб доктор Худоёрга
қаради.
— Ресторанни қўйинг, афандим. Ҳаром кўп у ерда. Яхши ният ила қурилажак оила биносининг
пойдеворини ҳаром ерда қўймайлик. Шунда, ҳалол луқма ила бошлангани Оллоҳга хуш ёқар.
Менга маълумки, афандим, сиз беҳад сахий жаноблардансиз. Нишон тўйига ҳам оз эмас, бирон
икки-уч юз меҳмон чорламоқни орзу этажаксиз. Сиз бу орзуларнинг баҳридан ўтинг, жанобим.
Йигирма, борингки, ўттиз чоғли кўнгилга яқин инсонлар ташриф буюрсалар, басдир. Тўй ҳам
дабдаба ила ўтмасин, десам кўнглингиз ранжимасин. Чунки тўйнинг дабдаба билан ўтиши
мутлақо шарт эмасдир, билъакс, ёшларнинг бундан кейинги ҳаётлари дабдаба билан ўтсин, деб
Оллоҳдан сўрайлик.
Келишувга шу зайлда якун ясалди. Нишон тўйи яқин кунларга белгиланиб, асосий тўйни
Асадбекнинг келишига қараб ўтказадиган бўлишди.
Кечки овқатдан сўнг мезбонлар кетишгач, Манзура Абдулҳамиддан сўради:
— Нишон тўйи дейишди, у нима дегани?
— Уми... — Абдулҳамид кулимсиради, — бизнингча, унаштириш, дегани. Фотиҳа тўйи ҳам
дейилади шекилли? Сиз ҳозир нима иш қилиб қўйганингизни биласизми?
— Нима қибман?
— Бизни унаштириб чиқдингиз, — Абдулҳамид шундай деб муғомбирларча кулди. Манзура эса
кафтларини юзларига босди:
— Вой ўлмасам!.. Билмай-нетмай, а?..
— Ташвишланманг, ойи. Нишон тўйидан сўнг қизлар билан яхшилаб танишиб оласиз. Ёқмаса,
тўй бўлмайди, фотиҳа бузилади. Бунинг ҳеч қўрқинчли жойи йўқ.
— Қўй, ундай дема, совуқ нафас қилма. Мен сенга қизлар ёқмади, демадим-ку? Ўзларингга
ёқаётган бўлса, бас-да...

Яйдоқ далада турган одамга осмонни қоплаган қоп-қора булутлар айтарли хавфли эмас. Ёмғир
ёққудай бўлса, чораси осон — устига ёпинчиқ ташласа кифоя. Ёпинғичи бўлмаса, нари борса,
ёмғирда бўкар. Агар нафрат ва алам булути бараварига ёпирилса-чи? Бунинг чораси борми?
Асадбек ўзича чорасини топгандек бўлиб эди. Назарида Ҳосилбойваччага қараб узилган ўқ бу
булутларни тарқатиб юборадигандай эди. Ўқ отилди. Жон узилди. Аммо нафрат ва алам булути
тарқалмади. Билъакс, янада қуюқлашди. Мурда олиб чиқилиб, ўзи ёлғиз қолгач, бу булут
пастлаб, уни бўға бошлади. Уйда ўтира олмай, ҳовлига чиқди. Бу ҳолатга узоқ чидай
олмаслигини фаҳмлаб, ҳовлининг ўртасида тик турганича: «Маҳмуд!» деб бақирди.
Чувриндининг бу ерда эмаслигини у яхши биларди. Айни чоқда йигитлардан бирининг эшик
ёнида шай тургани ҳам маълум эди унга. Чақирувдан сўнг ўтган бир неча сония унга соатдай
туюлди. Бетоқатланиб, яна бақирди. Эшик шашт билан очилгач, остонада қотган йигитга
бобиллаб берди:
— Ухлаб ўтирибсанми, хунаса! Минг марта чақиришим керакми?!
Йигит чиндан ҳам ухлаб қолиб, улуғ бир айб иш қилиб қўйгандай бош эгди.
— Жалил акангни топиб кел, имиллама!
Булар-ку, имилламайди-я, аммо Жалил деганлари уйидамикин, «Бек акам чақиряптилар», деб
боришса, «Аравангни торт, гапи бўлса, ўзи келсин», демасмикин?
Асадбек дўстини шу хавотир билан кутди. Вужудига ҳукм ўтказа бошлаган иситма енгил титроқ
уйғотди. У «совуқ таъсир қилди», деб ўйлаб, ичкари кириб, танчага ўтирди. Иссиқ баданига
хуш ёқди, бироқ титроқни тўхтатмади. Чироқ нури камон ўқига айланиб, икки қоши ўртасига
санчилгандай ғаши келди. Пешонасини силади. Чироқ нури ўқ қадашини кучайтиргандай
бўлди. Ўзини мажбурлаб ўрнидан туриб, чироқни ўчирди — ҳаммаёқ зимистонга айланди.
Ҳовли зимистон...
Уй зимистон...
Ҳатто қалби зимистон.
Дунё зимистондан иборат. Дунёда нур йўқ. Ҳамма қоронғулик бағрида тентирайди. Оламнинг
кун ва тунга бўлиниши ёлғон, қуёшнинг кўриниши ҳам алдамчи бир ҳолат. Ой ҳам йўқ,
юлдузлар ҳам йўқ...
Ўзини зулумот ихтиёрига берган Асадбекнинг назарида шундай эди. Лекин унинг бу фикри
чақмоқ умри мисол оз умр кўрди. Кўчадан ўтган қайси бир машинанинг чироғи атрофни ёритиб
ўтди. Кейин эса кўзлари қоронғуликка аста кўника борди.
Бир ош дамларли фурсат ўтди ҳамки, Жалилдан дарак бўлмади. Асадбек энди асабийлаша
бошлаган вақтда кўчада машина тўхтади. Кўча эшиги очилди. Одам қораси кўринди — икки-уч
қадам босиб ҳовлига кирди. Яна тўхтади. Қоронғу бўлса ҳам Асадбек ўртоғини таниди. Танидию, юраги увишди.950 йилнинг биринчи январ тонгида ҳам Жалил шундай кириб келган эди. Ўшанда ҳам бирикки қадам қўйгач, тўхтаб, атрофга аланглаган эди. Унинг бунақа одати ўшанда ҳам йўқ эди.
Тўғри уйга кириб келаверарди. Лекин ўшанда... бир нарсадан қўрқибми, тўхтаган эди. Энди-чи,
нимадан чўчиди?
— Асад!
Жалил одатда ҳовлига кириши билан шундай деб бақириб қўйиб, уйга қараб юрарди. Ўшанда
ҳам, ҳозир ҳам паст овозда, бировни ҳуркитиб қўйишдан қўрққандай аста чақирди. Ўшанда
Жалил жавоб кутиб, сўнг яна ўша овозда «Асад», деб қўйган эди. Ўшанда Асадбек ўртоғини
кўриб йиғлаб юборай деганди. Ҳозир ҳам йиғлагиси келди. Ўша кезда Жалил жавоб бўлмагач,
изига қайтмоқ учун ўгирилганида Асадбек жонҳолатда «Жалил!» деб бақириб ҳовлига отилган
эди... Ҳозир эса қимирлашга мажоли бўлмади.
— Асад! — Бу сафар Жалил баландроқ овозда чақирди.
— Жалил! Киравер, уйдаман.
Жалил ичкари кириб, чироқни ёқди. Асадбек ўтирган ҳолича кўришмоқ учун қўл узатди.
— Ие, иситманг бор-ку, — деди Жалил унинг қўлини қўйиб юбормай. — Нима қилиб ўтирибсан,
бу зимистонда, тинчликми?
— Тинчлик... сени кўргим келди, оғайни...
— Об-бо, намунча инқиллайсан? Ўликнинг овози ҳам сеникидан яхшироқ чиқади. Кўтар
гавдангни, дадил-дадил гапир. Асадбек аммамнинг бузоғига ўхшаб қолибди, деса биров
ишонмайди.
Ўртоғининг бу йўнилмаган гаплари ёқиб, жилмайганида йўтал тутди. Жалил унга қараб туриб:
— Ҳали ҳам тузалмабсан-да, укамга чиқиб айтай, сут қайнатиб берсин, — деди.
— Керакмас, — деди Асадбек.
— Шотирларингга айт, дори-пори берсин бўлмаса.
— Ҳозир уйга кетаман, қўявер... Ўзинг бормисан? Ошнам Красноярда касал эди, ўликмикин,
тирикмикин, бир хабар олай, демайсан?
— Сен ўзинг думингни тутқазасанми ҳеч? Болохонадаги шотирларинг айтишмадими, неча
марта бордим. Бир борганимда Манзура ҳам йўқ экан. Яна бир борсам, Германияга кетибдими?
Тинчликми ўзи?
— Ҳа... ўғилларини соғинган-да. — Асадбек тўйдан оғиз очса, гина-ю маломатлар ёғилишини
билиб, гапини қисқа қилиб қўя қолди.
— Учта чолни олиб, Қўқонга бориб келдим. Собитхон салом деди сенга.
— Ўзи соғми?
— Анча яхши. Қўлтиқтаёқда юряпти.
— Қўқонга кетяпман, деб айтсанг ўлармидинг?
— Ўзингни кўрмасам, арвоҳингга айтаманми? Нима, бормоқчимидинг?
— Борсам-бормасам, айтсанг мошина тўғирлаб берардим.
— Оббо... Мошин битта сендагина борми? Сенинг мошинанг бўлмайди бунақа ишларга.
— Нега?
— Сеники миннатли. Сен бурнининг тагига соч қўйган қурруқларингдан биттасига буюрасан. У
хўп, дейди-ю, аммо ичида минғирлайди. Бизга бунақаси кетмайди. Бизга холис хизмат керак.
— Собитхон билан анча гаплашгандирсан?
— Гаплашдик.
— Оғайнингиз касал бўлса, сал ширинроқ гапиринг, демадими?
— Деди. Сен қанақасан ўзинг, касал бўлсанг касалга ўхшаб ёт. Сен ўзингга ёпишган касалга
ҳам қасам ичирворасан. Касалликнинг ҳам ҳурмати бўлади. Иззат қилиб ётсанг, икки-уч кун
меҳмон бўлади-ю, кетади. Сенга ўхшаб итни гижгижлагандай оёқда юрса, касал ириллаб,
суягини ғажиб ётаверади. Сен энди гапни айлантирма. Иситманг кўтарилгани учун
чақиртирмагандирсан мени? Нима дардинг бор, айт.
— Сен сассиқ бир одамсан, сенга гапирган одам барака топмайди-ю, мен дардимни айтайми?
Сенга биров ярасини кўрсатса, малҳам қўйиш ўрнига туз босасан.
— Туз ҳам дори, оғайни, бу — бир. Сассиқ бўлсам ҳам кунингга менгина ярайман, бу — икки.
Сенинг мендан бошқа дўстинг йўқ, бу — уч.
— Бекор айтибсан.
— Агар шуни билмасанг — ғирт аҳмоқсан! Атро-фингдагилар дўстми сенга? Ҳе, йўқ... улар дўст
эмас, улар МАНФААТ. Атрофингдагилар иши битгунича эшакни ҳам тоға деб туришмайдими?
Ўша эшакнинг жиянларини ўзингга дўст деб биласанми?
Бу гапларни эшитиб, Асадбек асабийлашди. Уни бу сафар жаҳлини қўзғотган нарса — ҳақиқат
эди. Чин дўсти йўқлигини унинг ўзи ҳам биларди. Ўзи билган ҳақиқатни бошқа одам тилидан
эшитиш малол келди.
— Ўчирасанми, йўқми?! — деди у овозини баландлатиб.
— Бўпти, ўчирсам ўчирдим. Энди сен гапир.
Асадбек унга олайиб қаради. Бир неча дақиқа бурун кўришни истаётган одам энди уни
чақиртирганига пушаймон бўлди.
— Кетавер, гапим йўқ... кўргим келувди.
— Ўзи келди ёр-ёр, ўзи кетди ёр-ёр... Бизнинг иш шу-да. Гапинг бўлмаса кетдим, оғайни. —
Жалил фотиҳа ўқиб, ўрнидан турди. Остонага етганида Асадбек уни тўхтатди.
— Қайт, ўтир жойингга, — деди-да, сукутга толди.
Жалил «Қўшнинг ёмон бўлса — кўчиб қутуласан, хотининг ёмон бўлса — қўйиб қутуласан,
ошнанг аҳмоқ бўлса — дардингни кимга айтасан?» деб минғирлаганича жойига қайтди. Унинг
ўрнидан туриб, кетмоқчи бўлгани шунчаки пўписа эди. Асадбек тўхтатмаган тақдирда ҳам
ҳовлига чиқиб, сўнг бир баҳона билан қайтарди. У «ранг кўр, ҳол сўр», деганларидек,
ўртоғининг аҳволини билиб турарди, руҳ азобини унча сезмаса-да, тан азобини салқиган
мижжа, қуруқ йўталнинг ўзиданоқ ҳис этарди. Бек акасининг йўқловини билдирган йигитдан
«акангнинг кайфияти қандай?» деб сўраганида у жавоб ўрнига бошини сарак-сарак қилиб
қўйгандаёқ, кўнгли бир нохушликни сезган эди. Агар қоронғуда кириб келмаганида ҳовлидаги
инсон қонларини кўрарди. Ана ўшанда ўртоғи билан савол-жавоби бошқача бўларди. У ҳовлига
кириб тўхтаган жойида оёғига илинган қонни кўлмакда ҳосил бўлган балчиқ деб ўйлади. Уйга
кириб пояфзаллини ечаётганда ҳам қонга кўзи тушмади. Унинг учун бир нарса ойдин —
ўртоғининг вужудида хасталик бор. Асадбек дилидаги ярани эса у сезмайди.
Жалил «гапинг бўлса, айт» дегандай ўртоғига тикилиб ўтираверди.
— Тўғри айтдинг, — деди ниҳоят Асадбек, — сассиқ бўлсанг ҳам ўзингдан ўтадигани йўқ...
Болаларни кўриб турасанми?
— Қайси болаларни?
— Маҳалладаги... Бахтиёр, Шавкат, Раҳмат, Нусрат...
— Кам кўраман. Ҳамма ўзининг ташвиши билан овора. Биров бировдан гина қиладиган замон
эмас. Анавинда Шоқосимни кўрувдим. Белдан олибди. Тўқсон яшар чолдай гажак бўлиб
юрибди.
— Футбол ўйнаганимизда зўр эди, а? Эсингдами қўли сингани?
— Эсимда... сен йиқитиб синдирувдинг.
— Мен атай йиқитибманми, оёғим чалишиб кетувди.
— Сенинг оёғинг ҳозиргача ҳам чалишади.
— Бўлди, сасима.
— Хўп, сасимадим. Менга қара, дўхтир таниш- ларинг кўп. Шоқосимни бир қаратсанг-чи?
Шу ёшида қийшайиб юриши менга ёқмаяпти.
— Яхши айтдинг. Зўр дўхтирга қаратамиз. Жалил, ошна болаларни би-ир йиғмайсанми?
— Сеникигами? Келишмайди.
— Нега?
— Сен улардан ўзингни баланд тутдинг. Улардан ўзинг узоқлашдинг. Биз болаликда қанча
эдик, ҳозир нечта қолдик, биласанми? Козим, Раҳим, Туроб, Ҳабиб, Манноп... Биттаси ўттиз
бешда кетди, биттаси қирқида кетди... Жанозаларига бормадинг-ку? Сағирларига бир бурда
нон бермадинг-ку?
— Ҳа, гапиравер, оғиз ўзингники, тилингнинг суяги йўқ. Худо ҳеч бўлмаса сенинг тилингни
суякли қилиб яратганида қандай яхши эди...
— Сен Худонинг ишига аралашма. Ўзингни бил. Менинг тилимга суяк сўрагунча, ўзингга имон
тила.
Бу гапни эшитиб, Асадбек аччиқланди. Ўрнидан бир қўзғолиб олиб, ўртоғига ўқрайди.
— Нима демоқчисан? Ҳали мен имонсизманми?!
— Бу ёлғиз Худогагина маълум. Лекин билиб қўй: маҳаллага мачит қурдирганинг билан имонли
бўлиб қолмайсан. Мингта мачит қурдир-у, ўзингнинг пешананг саждага тегмаса бир пул.
— Мен мачитни пеш қилганим йўқ сенга.
— Мен ҳам шунчаки айтдим.
Асадбек чиндан ҳам ғазаблана бошлаган эди. Гап талашув шу зайлда давом этса, ўртоғининг
кўнглини оғритиб қўйиши мумкинлигини фаҳмлаб, сукут сақлади. Жалил бу сукутни мағлублик
аломати деб ўйлаб, ғолибларга хос қараш билан ошнасидан яна сўз кутди.
— Нима қиласан, болаларни йиғасанми? — деди ниҳоят Асадбек, аввалги мавзуга қайтиб.
— Айтдим-ку, сенга... — деди Жалил ўша қайсарлик билан.
— Меникига келмаса, уйингга чақир. Бўлмаса... чойхона бор. Битта ош мендан.
— Ўҳ-ҳў... жуда каттага тушасан-ку, а? Ошнам, ҳамёнинг кўтара олармикин бунча харажатни?
— деди Жалил пичинг билан. Асадбек унга бир сапчимоқчи бўлди-ю, унинг қувлик билан
жилмайганини кўриб, шашти пасайди. «Понани пона билан чиқаради», деганларидай ўзи ҳам
пичинг билан жавоб қайтарди:
— Ҳамёним кўтармаса Жалилбойвачча деган ошнам бор, қараб турмас ахир.
Суҳбат шу зайлда давом этаверди. Дам киноя, дам ғазаб, дам пўписа оҳанглари бир-бирларига
илтифот қилиб, суҳбат маромига ҳожалик қилдилар. Жалил кетишга шошилмади. Асадбек эса
уни қувмади.
Асадбек сўзни асосий мақсадга буришга қанчалик уринмасин, шу гапга келганида тили
айланмай қолаверди. Йўқ, у ошнасига қизи фожиаси ёки бугунги отишмани айтишни ният
қилмаган. Унинг мақсади бошқа.
Қизини шармандали ҳолда кўриб, изига қайтаётганида хаёлига «нима учун мени Худо ёмон
кўриб қолди?» деган савол урилди. Бу саволни кейинроқ ҳам тез-тез эслади. Элчинни тирик
кўрганида ҳам хаёлини шу савол бир ёритиб ўтди. Бу саволга ўзи жавоб топа олмас эди. Жалил
келганида ундан сўрамоқчи бўлди. Лекин ўзи билмаган қандайдир куч уни тўхтатди. Сукутга
берилган онлари хаёлан Жалилга шу саволни берди. Жалил эса унга:
— Аввал Худо сени яхши кўрармиди? — деб жавоб қилади.
— Аввал ҳамма ишларим силлиқ эди. Бошимга бунчалик бало тошлари ёғилмаганди.
— Худо сени синаётган эди. Сен бошқаларнинг бошига офат тошлари ёғдириб кун кўрдинг.
Энди бу тошларни ўзинг ҳам бир тотиб кўр-чи? «Пичоқни олдин ўзингга ур, оғримаса бировга
ур», деган ҳикматни эшитмаганмисан? Сен бу ҳикматга амал қилмадинг. Пичоқни аввал
бировларга уриб, лаззатландинг. Энди эса пичоқ этингни сал тилиб кетса, вой-войлаб
ўтирибсан...
Асадбек дўсти билан хаёлан шундай баҳс юритиб «Бу одамдан фақат шунақа сассиқ гап
оласан» деган қарор билан саволини тилига чиқармади.
Жалил «шундай сўррайиб ўтираверамизми, ул-бул олиб чиқай», деб укасиникига йўл олганида
унинг изидан яна шу саволни хаёлан бериб кўриб, бу сафар лўндароқ жавоб олди:
— Худо сени нима учун яхши кўриши керак?..
Жалил укасиникидан қайтаётганида Чувриндига йўлиқди. Машинадан тушибоқ хуш кайфият
билан кўришган Чувринди эшикни очмоқчи бўлганида Жалил уни тўхтатди:
— Акангга нима бўлди?
— Нима бўпти? Билмасам... Уйга борсам йўқлар, ҳойнаҳой шу ердадирлар, деб келаётганим.
— Шунақами?... — Жалил аччиқланиб «ит ҳам эгасига бунчалик вафодормасдир», деб ўйлади,
сўнг Чувриндининг билагидан ушлаб, ўзига қаратди: — менга яхшироқ қара-чи, аҳмоққа
ўхшармикинман?
— Ие, Жалилхон ака, нимага ундай дейсиз?
— Мен аканг билан кўча чангитиб юрганимда сен адангнинг белида ҳам йўқ эдинг. Мен
оғайнимнинг кўзига қараб, ичида дарди борлигини биламан. Ҳали сен мени лақиллатмоқчи
бўласанми, айт, нима гап ўзи?
— Ўзларидан сўрамадингизми?
— Ўзи дардини айтадиган одамми?
— Сизга айтмаган сирларини менга айтармидилар. Мен ҳам ҳайронман, ўзи. Кеннайим
кетганларидан бери кайфиятлари йўқроқ.
— Дўхтирга қаратяпсанми? Йўтали жуда хунук-ку?
— Дўхтир дори берган. Худо хоҳласа яхши бўлиб кетадилар.
Жалил ундан гап ололмаслигини билиб, билагини қўйиб юборди. «Бир гўрсанлар ҳамманг»,
деб ичкари кирди. Уйга киргач, Чувринди бирон ишора қилармикин, деб кузатди. Асадбек
аъёнининг жилмайиб салом беришиданоқ иш яхши битганини фаҳмлади. Ортиқча имо-ишорага
ҳожат қолмади. Чувринди аввал уйга ўтгани, сўнг бу ёққа таваккал қилиб келаверганини
айтиб, танчанинг бир томонини эгаллаб ўтирди.
Жалил укасиникидан олиб чиққан дастурхонни ўртага қўйди.
— Жиян ҳозир чой олиб чиқади, — деди у, — укам исменда экан, келинга айтдим, маставага
уннади. Бир терласанг, енгил тортасан.
— Бекор овора қилибсан, уйга борақоламиз, — деди Асадбек.
— Тўхта энди, маставани ичиб кет. Жиянларим айтишди: ҳали шу томонда милтиқ
отилганмишми? — Жалил шундай деб икковига синовчан боқди.
— Агар сенинг жиянларинг эшитишган бўлса отилгандир. Сенга-ю, уруғларингга Худо жағ
билан қулоқни икки нормадан қилиб берган. Милтиқ овозини эшитишган бўлса... битта-яримта
қарға отгандир.
— Гапинг тўғри, — деди Жалил, — ҳозир гўшт қиммат, қарғани отиб, қозонга босгандир. Ўзи
азалдан шу маҳаллада қарға отиб тирикчилик қилишади. Ўзинг ҳам қарға гўшти еб катта
бўлгансан, эсингдами?
Чувринди икки ошнанинг бу илмоқли гапларидан кулди.
— Гапга ҳам тўн кийғизворасиз-да, аммо ака, — деди Жалилга, — Эскироқ мошина ўтган бўлса,
пақиллагандир.
— Ҳа... мен ҳам шунақа дедим уларга. Милтиқ-пилтиқ деган гапларни йиғиштирларинг,
сенларга шунақа туюлган, дедим.
Шу гапдан сўнг Асадбек Чувриндига маъноли қараб қўйди. Жалил бу қарашда бир сир
яширинганини сезиб, бу ҳақда сўз очиб хато қилганини фаҳмлади.
Чувринди келгунига қадар болаликнинг масъуд дамларига қайтиб, кўнгил ғубори
кўтарилаётган Асадбек яна бугунги куннинг заҳарли ҳавосидан нафас ола бошлади. Гўё
Чувринди билан бирга бу хонага куннинг изғиринли ташвишлари ҳам қайтгандай бўлди. Тўп
тепиб, қийқириб юришлар, ўртоғининг қўли сингани, кўкраги ёнғоқдай бўлиб қолган ҳуркак
қизларга тегажоқлик қилишлар... ҳаммаси изига қайтмас ўқ каби учиб ўтиб кетгани яна бир
карра таъкидланди гўё. Учинчи одам орага қўшилгач, икки ўртоқнинг сурур булоғидан сув
ичаётган суҳбати лойқаланди. Чувринди индамай ўтиргани билан улар ғуборсиз болалик
уммонида эркин суза олмас эдилар. Суҳбат мавзуи ўзи истамаган сўқмоқларга бурилавергач,
Асадбек сиқила бошлади. Ундаги ўзгаришни сезган Жалил «Қарай-чи, мастава пишдимикин?»
деб ўрнидан турди. У чиқиб кетиши билан Чувринди Элчинни қай аҳволда касалхонага
элтганини маълум қилди.
— Уйга дўхтир чақира қолмабсан-да, — деди Асадбек норози оҳангда
— Шунақа қилмоқчийдим... лекин... Зайнаб...
— Нима бўлди? — деди Асадбек хавотир билан.
— Дорининг хумори тутган шекилли. Сал нотинчроқ эди. Ҳозир шу келишимда хабар олдим.
Инқиллаб ётибди. Ёлғиз қолмасин, деб келинингизга одам юбордим. Икки-уч кун ёнида туради.
Хумордан қутулгунча қийналади. Балки...
— Нима демоқчисан, айтавер.
— Балки касалхонада даволатсакмикин?
— Калланг жойидами?! Бошми бу ёки томоша қовоқми? Ким у, биласанми? Асадбекнинг қизими
ё кўчада ит ҳам, бит ҳам тепиб ўтадиган одамми? Бир марта касалхонага ётқизганинг камлик
қилдими?
— Мен билиб ўтирибманми?..
— Билишинг керак эди. Оғзингга пашша ўтириб кетса ҳам лаллайиб ётавер, «билибманми...»
деб.
Жалил қайтиб киргунига қадар ҳам Асадбекнинг ғазаб ўқлари тугамади. Чувринди эса
эртакдаги баҳодирлардай кўкрагини бу ўқларга тутиб, чидам билан тураверди.
Мастава шўр туюлиб, Асадбек уч-тўрт қошиқдан ортиқ ичолмади. Чувринди эса иримига лаб
теккизиб қўйди. Жалил уларга эътибор бермай маставани хўриллатиб ичиб, косани бўшатди.
— Энди уйга борамиз, — деди Асадбек, лабини сочиққа артаётган ўртоғига қараб.
— Ҳамма уй-уйигами? — деб аниқлаштирди Жалил.
— Йўқ, сен меникига борасан. Гаплашиб ётамиз.
— Боринг, акахон, — деб ҳожасини қувватлади Чувринди, — бир кун минг кун бўлармиди, биир отамлашиб ётасизлар.
— Борсам боравераман-да, уйда эмизикли болам қолиб кетармиди, — Жалил шундай деб
косаларни йиғиштирди-да, ташқарига йўл олди. Асадбек ҳам ўрнидан туриб ҳовлига чиқди.
— Одамларингга тайинла. Пашша ҳам учиб ўтмасин бу ҳовлига. Кун ёришганда қон теккан
ерни қириб ташлашсин. Жалилнинг гапларини эшитдинг-а, иси чиқмасин.
— Болаларни?..
— Уларга тега кўрма. Лекин шу атрофдагиларнинг оғзи маҳкам бўлиши керак. Нима қилиш
кераклигини ўйлаб кўр.
«Ўйлаб кўр», дейиш осон. Аммо ўйлаб, энг маъқул йўлни топишнинг ўзи бўларми экан?
«Иккита, учта ўқ овози бўлса эди, эшитганлар унга эътибор беришмаса,— деб ўйлади
Чувринди. — Ўликка шунча ўқ узиш шартмиди?..»
Шарт эмас эди. Бу Асадбекка ҳам маълум нарса. Аммо ўшанда унга ҳокимлик қилган ғойиб кучи
шунга мажбур этди. Чувриндининг бу ҳолни ҳис қилиши мушкул.
Айни чоғда оғир туюлган бу масаланинг ечимини Чувринди тонгда топди. Ҳосилбойваччанинг
йигитлари билан бўлган учрашувдан кейин Ҳалимжон Чувриндининг топшириғига кўра
терговчи қиёфасида қўни-қўшниларникига бир-бир кириб чиқди. Ажойиботни қарангки,
уларнинг биронтаси ҳам ўқ овозини эшитишмабди. Ҳатто Жалилнинг жиянлари ҳам «Ўқ
овозини эшитдингларми?» деган саволга «Қанақа ўқ?» деганларича безрайиб тураверишди.
Бу манзара эртанинг иши. Бу кеч эса Асадбек топшириқни бериб машинага ўтирди. Чувринди
икки ошнани кузатгач, уйига қайтишга отланди. Йўл-йўлакай яна Зайнабдан хабар олди.
Хотини етиб келган, ўқчиётган Зайнабга чой тутиб, «ичинг, айланай, терласангиз ўтиб кетади»,
деб зўрлаётган эди.
— Қанақа чой беряпсан? — деб сўради Чувринди, остона оғзида тўхтаб.
— Кўк, — деди хотини.
— Фамил дамла. Роса аччиқ бўлсин.
Шундай деб яна бир оз тургач, изига қайтди.
Тонг ғалати манзара билан отди.
Машриқдаги булутларнинг четлари қонталаш, аммо бағри қора эди. Кечаси бир сидра ёғиб, ер
юзасини омонат қоплаган қор эса бағрига сукунатни сингдирган. Серқатнов кўчалардаги қор
машина ғилдираклари остида эзилиб, эриб кетгач, сукунат ҳам чекинди. Шовқин Асадбек
яшайдиган маҳаллага ҳам етиб келди.
Ярим тунга қадар гурунглашган икки ошна ҳали уйқуда — тонг манзарасини кўришдан бебаҳра
эдилар. Жалил уйқу ҳукмига бўйсуниб бомдод намозини ҳам бой берди. Ташқарида ғовур-ғувур
товушлар қулоғига кирган Асадбек кўзларини ярим очганича бошини кўтарди. Овозларга қулоқ
тутди. Сўнг эринибгина ўрнидан туриб, ҳовлига чиқди. Муздек тоза ҳаво тўғри ўпкасига
урилиб, йўтали қўзиди. Йўтал овозини эшитган дарвозахонадаги чоллар ҳам, уларнинг йўлини
тўсиб турган йигит ҳам уй томонга қарадилар.
— Нима гап? — деди Асадбек, йўтали тингач.
— Гаплари бормиш, — деди йигит айбдор одамнинг овози билан. Сўнг ўзини оқлаш мақсадида
изоҳ берди: — Ухлаяптилар десам ҳам кўнишмаяпти.
— Бек иним, икки оғиз гапимиз бор, айтамизу кетамиз. Сизни учратишимиз осонми, бу
тўртинчи келишимиз, ҳайрият, уйда экансиз, — деди чоллардан бири.
— Кираверинглар, мен ҳозир, — Асадбек шундай деб ювинишга ўтди. Йигит «уйга киринглар»,
деса ҳам чоллар айвонда, тик турган ҳолда кутишди. Асадбек ювиниб чиқиб, улар билан
кўришгач, уйга таклиф қилди. Чақирилмаган меҳмонлар бу лутфни қайсарлик билан қабул
этмадилар.
— Бек иним, биздан ранжиманг, бомдоддан чиқиб келавердик. Сизнинг ишингиз кўп, биламиз,
кундузи учратишимиз қийин. Бир масалани ҳал этиб бермасангиз бўлмай қолди-ёв, — деди
дастлаб узр сўраган қария.
— Қанақа масала?
— Мачит битай деб қолди, Оллоҳ сиздан рози бўлсин. Бунақа серфайз мачит бу атрофда бошқа
йўқдиров... Аммо-лекигин... мачитда ит боғлоқлик турса ёмон бўлар экан. Шу итни йўқотиб
беринг, жон иним.
— Ит? Қанақа ит? — деб ажабланди Асадбек.
— Ит деганимки... — қария қўполроқ гапириб юборганидан хижолат тортиб, соқолини
тутамлаганича изоҳ берди: — мутаваллимиз Абдукаримни айтаман...
— Ҳа, Кўсамуллами? Яна қанақа ҳунар кўрсатди? Танобини тортиб қўювдим-ку?
— Кўсамуллангизнинг ҳунари кўп, Бек иним. Унинг аввал ким бўлгани ўзингизга маълумдир?
Ҳозир тамоман мачитнинг хўжаси бўлиб олди. Кексани кекса демайди, ёшни ёш демайди.
Хоҳлаганини уради, хоҳлаганини сўкади. Қилаётган ишинг мусулмончиликка тўғри келмайди,
деб айтсак қулоғига илмайди.
— Қулоғига гап кирмаса орқасига боплаб тепмайсизларми?
— Тепишга тепардигу, аммо-лекигин бир нима десак «мачитни менга Бек акам топшириб
қўйганлар» деб дағдаға қилади.
— Бекорларни айтибди. Мачит сизларники. Лекин... ёзда ҳам шунақа гап чиққанида
четлаштирувдим, а? Қурилиш ишларини қиладиган бошқа одам топмадинглар. Бақириб-сўкса
ҳам ишни юритиб турувди. Яна ўйлаб кўринглар. Мутаваллиликни олсаларинг олинглар. Унга
бошқа иш беринглар. Майли, сўфилик қилсин, овози ўткир-ку?
— Ҳай-ҳай, асти ундай деманг. Агар у сўфи бўлсами... — қария кулимсиради, — у азон айтишни
бошласа дунёдаги бор эшакларнинг бари ҳанграб юборар...
— Унда билганингларни қилаверинглар.
— Бек иним, яна чоллар ғийбатчи экан, деб ўйламанг. Мачитда юрадиган одам покизароқ
бўлиши керак-да. Бу Кўсамуллангиз битта рост гапга тўқсон тўққиз ёлғонни қўшиб турса...
Ёлғоннинг гуноҳи жуда катта экан. Агар бу Кўсамулланинг оғзига пилик тутиб ёқиб қўйилса, то
қиёматга қадар ўчмас-ов... Бек иним, Кўсамуллангизни ўзингиз чақириб, мутаваллиликни
топшир деб қўйинг.
— Хўп, — деди Асадбек энсаси қотганини яширмай. — Мачитга қадам босмаса, ҳисобми?
— Йў-ўқ, мачитга келиб ибодатини қилаверсин, фақат...
— Бўпти, гаплашиб қўяман, — Асадбек беодоблик бўлса-да, шарт бурилиб, уйига кириб кетди.
Чоллар унинг ранжиганини англаб, бош чайқадилар-у кўча томон юрдилар. Дарвозахонага
етганларида «чақириб қолармикин», деган илинжда орқаларига қараб олдилар. Уй томондан
садо бўлмагач, тарвузи қўлтиғидан тушган одам кепатасида кўчага чиқдилар.
Улар дарвозадан узоқлашмай туриб Чувриндининг машинаси келиб тўхтади. Чувринди уларга
бир қараб олиб, дарвоза остонасида турган йигитдан «Ҳа, тинчликми, нимага келишибди?» деб
сўради.
— Билмасам, мутавалли деган одамдан шикоят қилишди шекилли.
— Шу етмай турувди, — деди Чувринди минғирлаб. — Ким ивирсиб келса, ичкарига
қўяверасанми?
— Кирамиз, деб ғалва қилиб туриб олишди. Кейин Бек акам «кираверишсин», дедилар.
— Нонушта тайёрладиларингми? Ҳамшира келиб кетдими?
— Йўқ. Мошина юборганман. Ҳозир келиб қолади.
Нонушта тайёр бўлгунича ҳамшира келиб, эмлаб кетди. Нонуштадан сўнг Жалил ташрифи учун
ажратилган вақтнинг якунига етганини англаб дуо ўқиди-да, ўрнидан турди. Асадбек «яна
бирпас ўтир», деб лутф қилмай, уни кузатгани қўзғалди. Ҳожасининг ўрнига Чувринди
манзират қилди:
— Акахон, доим шошиб турасиз-а, гурунглашиб ўтирувдик-да...
— Мен ишлайдиган одамман. Ишласам менга бир бурда нон беришади, ишламасам, йўқ.
Болаларимнинг ризқини ҳалол топаман. Сенларга ўхшаган бекорчи бўлганимда биқсиб
ётаверардим.
Манзиратига жавобан «ширингина» гап эшитган Чувринди ҳожасига қараб, бош чайқаб қўйди.
— Йигитларга айт, олиб бориб қўйишсин.
— Онам мени мошинада туғмаганлар, автобусда кетавераман, — деди Жалил.
— Акахон, машина тайёр-а, — деди Чувринди.
— Қўй, ука, мен мошинага ўрганмаган одамман. У сенлар, ҳожатхонага ҳам мошинада
борадиган.
Жалил шундай деб турганида дарвозахонада Кесакполвон кўринди. Жалилга кўзи тушиши
билан чеҳраси ёришди. Соғинганининг дийдорига етишган бахтли одам каби қулочини кенг
ёйиб келиб, Жалилни қучоқлади. Туни билан ичилган ароқнинг сассиқ ҳиди димоғига урилгани
ҳамон Жалил афтини буриштириб, Кесакполвонни нари итарди:
— Чўчқахонада ётганмисан, нима бало?
— Ў, акагинам, ирганманг биздан, — деди Кесакполвон Жалилнинг гапини ҳазил ўрнида қабул
қилиб.
— Ирганаётганим йўқ. Сендан таралаётган ҳид ўнта чўчқахонага асқотади. Сен ювиқсиз билан
кўришган одамнинг охирати ҳам куйиб кетади.
— Сал пастроқ тушинг, акагинам, — деди Кесакполвон қийқириб кулиб, — жа оширвордингиз,
одамлар этагимда намоз ўқийман, деб навбат кутиб туришибди-я...
— Ол-а, — деди Жалил, энсаси қотиб. — Сенинг этагингда намоз ўқишга шайтон ҳам ҳазар
қилар. Киймингни итга ташла-чи, устига чиқиб ёзилармикин?
— Бўлди, акагинам. Шу гап билан ўлдириб қўя қолдингиз, — Кесакполвон шундай деб яна
қучоқламоқчи эди, Жалил тисланиб, уни ўзига яқинлаштирмади. Кесакполвон буни ҳам ҳазил
ўрнида қабул қилиб, хохолаб кулганича деди: — Сизда зарур гапим бор. Кечқурун уйингизга
бораман.
— Шунақа аҳволда ювиқсиз борсанг уйга киритмайман, яна дод деб юрма.
Жалил шундай деб кўча томон юрди. Кесакполвоннинг кўзи Асадбекнинг қаҳрли нигоҳи билан
тўқнашиб, сергак тортди.
— Шунақа бўлиб юргандан кўра ўлганинг яхшироқ эмасми? — деди Асадбек қаҳр билан. — Бир
марта маишатдан қолсанг, миянгга уриб кетармиди?
— Жаҳлинг чиқмасин. Ўзимча маишат қилганим йўқ. Ғилайдан гап олишим керак эдими?
— Хўш, нима гап олдинг?
— Ҳали тайинли бир нима демади. Лекин биз томонга бутунлай оғди — гап йўқ! Мен уни одам
қиламан.
— Сен унга яқинлашмай тур. У билан Маҳмуд ишлайди.
Асадбекнинг бу гапи Кесакполвон учун кутилмаган тарсакидай бўлди. Шу сабабли «хато
эшитдимми ё ҳазиллашяптими?» дегандай унга қараб қолди.
— Нимага бақрайяпсан? — деди Асадбек уйи томон юриб.
— Кечаги гап бошқа эди-ку? Нима учун энди уни Маҳмудга оширяпсан? — деди Кесакполвон
зардали овозда. Чувринди уларнинг тортишувига аралашмаслик учун ўзини четроққа олди.
— Вақти келса биласан, — деди Асадбек орқасидан эргашиб келаётган Кесакполвонга қарамай.
Уйга кириб ўтиргандан кейин Кесакполвоннинг савол назари билан тикилиб турганини кўриб,
юмшоқроқ тарзда изоҳ берди: — Маҳмуд балки у билан бирга Масковга бориб келар.
— Мен олиб борсам-чи?
— Сен аввал ўрисча гапиришни ўрган. «Твоё-моё»дан нарига ўтолмайсан.
— Масковда нима қилади?
— Вақти келганда биласан.
— Нима учун мен ҳамма нарсани охирида билишим керак. Энди мен итнинг кейинги оёғи бўлиб
қолдимми? Менга ишонмаётган бўлсанг айт. Хоҳласанг орқамга бир тепиб, кўчага ҳайдаб
чиқар. Ғинг деган номард!
— Сасима... Ғилай қаерда?
— Машинада. Кирсинми?
— Йўқ! У ифлоснинг оёғи остонамга теккан куни чотини йириб осиб қўяман, билдингми? Сен
бошлаб кирсанг, сени ҳам аямайман.
Ғазаб билан айтилган бу таҳдиднинг замирида чинакам зулм мавжудлигини Кесакполвон сезди.
Аммо унга бир нарса қоронғу эди. Ҳосилбойваччани нима учун ўлдирди-ю, лайчасига ҳаёт
инъом этгани ҳолда энди бу қадар нафратланяпти? Асадбекнинг Ҳосилбойваччани
ёқтирмаслиги Кесакполвонга маълум эди. Лекин уни ўлдириш учун шунинг ўзи сабаб
бўлолмаслигини ҳам биларди. Чунки Асадбек кўп одамларни ёқтирмайди. Лекин шу пайтгача
ёқтирмаган одамларидан биронтасини ўзи ўлдирмаган эди. Кесакполвон маишат баҳонасида
чиндан ҳам Ғилайдан гап олмоқчи эди. Ғилай ҳожасининг ўлими сабабини билмасмиди ё ўзини
меровликка солдими, ҳарҳолда тайинли гап айтмади.
Чувринди кириб, хонтахтанинг пойгак томонига ўтирди.
— Бек, сен ҳаммамизга хўжайинсан. Шу пайтгача ақлим етганича маслаҳат берганимда
хоҳлаганингни олиб, хоҳламаганингни нари отдинг. Мен ғинг демадим. Маслаҳатимга қулоқ
солганингда ҳеч ёмон бўлдингми? Ҳозир жаҳлинг чиқиб турган бўлса ҳам айтай: Ғилайни
Маҳмуд эплай олмайди. Ғилайни ҳам, шотирларини ҳам биламан. Улар бизнинг йигитларга
ўхшашмайди.
— Бўлди, чўзилма. Одамларни қаерга йиғасан?
— «Ялта»га. Ҳозир ўша ер тинч.
— Ҳаммаси келадими?
— Ғилай тайинлаган.
— Маҳмуд, сен боғни ўраб оласан. Ишкал чиқса биттаси ҳам тирик қолмаслиги керак. Ҳайдар,
сен Ғилайни боққа олиб бор. Ҳамма тўпланганидан кейин менга хабар берасанлар.
— Ўзимиз гаплашиб қўяқолсак-чи? Сенинг боришинг шартми?
— Шарт! Чиқаверларинг.
Аъёнлар ўринларидан қўзғалишди. Чувринди остонага етганида Асадбек уни чақирди:
— Маҳмуд, тўхта, гап бор.
Кесакполвон «Яна яширин гапми?» деб ғашланиб, ташқарига чиқди.
— Зайнабдан хабар олмадингми? — деб сўради Асадбек ёлғиз қолишгач.
— Ҳозир кириб келдим. Келинингиз қараяпти. Кечагидан анча тузукка ўхшайди. Касалхонадан
телефон қилишибди, кечқурун милисадан келиб кетишибди.
— Зайнаб... билдими?
— Ҳа, билибди. Яхши бўлиб турса, келинингиз билан бирга касалхонага бориб келишади.
— Яхши... борсин... Маҳмуд, агар ишкал бўлиб ҳаммасини отадиган бўлсанг ҳам Ғилай тирик
қолсин.
— Нега?
— У керак бўлади... Хонгирейни кўрганинг эсингдами? Ҳосилнинг суянган тоғи ўша эди. Шунинг
учун ҳам олифтагарчилиги осмонда эди. Улар нимани келишишган, билмайман. Ҳарҳолда
Хонгирей тинч турмас. Ғимирлаб қолса, тинчитиш учун Ғилай керак бўлади. Қараб турасан, учтўрт кундан кейин Хонгирей Ҳосилни суриштириб қолади. Ҳосил мени янчиб ташламоқчи
бўлганини унга айтган бўлиши керак. Шунинг учун Хонгирей биринчи навбатда мендан
хавфсирайди. Ғилай — асосий гувоҳ. У нима деса шу бўлади. Ғилай биз хоҳлаган гапни айтади.
Боғдаги иш охирига етиши билан уни олиб кетасан. Иси чиқмайдиган ерга яширасан. Ҳатто
Ҳайдар аканг ҳам билмасин. Энди боравер, сергак бўл.
«Ялта» дейилган жойга, шаҳар чеккасидаги ташландиқ боққа Асадбек Ҳалимжон билан бирга
борди. Кесакполвон бу ерни бекорга танламаган эди. Бир томони ўзи айтгандай, тинч бўлса,
иккинчи томони — Асадбекнинг болалиги, ёшлиги хотираларига боғлиқлиги эди. Асадбек бу
овлоқ боғда кечалари фонус ёқиб қўйиб, роса ошиқ тепган. Кейинчалик, қиморни ташлаб,
«қозилик» мартабасига ўтиргач, кўп баҳсли масалалар шу ерда ҳал қилинган эди. Боғдаги
қуриган, қурий бошлаган дарахтлар қанчадан-қанча одамларнинг нолаларига гувоҳ бўлган...
Ўзларича Сталин, Рузвелт, Черчилл учрашувларига қиёс қилиб, даъвогарларни «Ялта
конферентсияси»га таклиф қилишар эди. Ана шундан бери бу Ўрмонбоғ ўзининг асл номини
йўқотиб, «Ялта» деб юргизиладиган бўлган эди.
Асадбек «Ялта»га кўп йиллардан бери келмаган эди. Бирон бир давра билан ораларида
тушунмовчилик юз берса баъзан Кесакполвон, кўпроқ ҳолларда эса Чувринди келиб, масалани
ҳал қилиб кетаверарди.
Асадбек машинадан тушишга улгурмасидан уни Чувринди қарши олди.
— Ҳаммаёқ тинч, — деди у ҳисоб бериб. — Қуролларини беришди.
— Сапчишмадими?
— Йўқ. Ҳозирча ювошгина туришибди.
— Ҳаммаси йиғилдими?
— Тўрттаси Красноярда экан.
Асадбек Хонгирейнинг гапларини эслаб, «Ҳойнаҳой Козловга кетишгандир», деб ўйлади-да,
фикрини тасдиқ этмоқ учун сўради:
— Нимага кетишибди? Ғилай айтмадими?
— Ғилай билмасмиш. Ҳосил уларни уйга олиб кириб, бир соатча нималарнидир тушунтирибди.
Ғилайнинг билгани шу.
— Қачон келишаркан?
— Ё эрта, ё индин.
— Ўзинг кутиб ол. Биров билан учрашишларига йўл қўйма, — у шундай деб бир-икки қадам
юрди-да, тўхтаб буюрди: — Красноярга одам юборсакмикин? Агар Козловга ёпишишган бўлса,
тсистернанинг ишкали чиқмасин.
Қишда ит уриштириладиган яйдоқ майдончада Ҳосилбойваччанинг йигитлари тўпланиб
туришарди. Уларнинг аксари ҳали ўттизни қораламаган, буюрилса олов денгизи бўйлаб
ялангоёқ югуришдан тоймайдиган йигитлар эди. Улар ажал тунидай хунук ва шум, тундан қора
ва зулмкор эдилар. Ҳаммалари худди оловдай, аммо тутун каби кеккайиб, кўм-кўк осмонга бош
тортишни одат қилиб эдилар.
Кесакполвон Ғилай билан четроқда турарди. У Асадбекнинг Чувринди билан ёнма-ён
келаётганини кўриб бир ғижинди-ю, истар-истамай унга пешвоз чиқди. Ғилай янги ҳожасига
эргашишни ҳам, эргашмаслигини ҳам билмай, жойида қотди.
Асадбек Ғилайга кўзи тушиши ҳамон тўхтади. У қизининг шармандали ҳолда суратга
олинишида Ғилайнинг ҳам иштироки бор, деб ҳисобларди. Шу боис аввалига ҳожасига қўшиб
уни ҳам ўлдиришни истаган эди. Лекин Хонгирейга бориб тақаладиган масалани ечишда
ёрдами зарур бўлишини инобатга олиб, Ғилайнинг умрини бир оз «чўзди». «Ҳосилбойваччани
ўрган одамлари ушлаб кетгани»га Хонгирейни ишонтириши билан Ғилайга ҳожат қолмайди.
Лекин унга қадар... Вақти-вақти билан Ғилайни кўриб туришга мажбур. Уни ҳар кўрганида
қизининг шармандали ҳолати кўзи олдига келиб эзилаверади, эзилаверади... Бошқа чора йўқ.
Тўпланиб турган йигитлар Асадбекни кўришгач, ўзга давлат бошлиғини шарафлашга
ҳозирлангандай беихтиёр равишда саф тортишди.
Аслида ҳам шундай эди. Агар таъбир жоиз бўлса, Асадбек шайтанат оламидаги «ўзга давлат»
раҳбари, йигитлар эса «мағлуб мамлакат»нинг фуқаролари эдилар. Мозий тилига кўчирилса,
улар — қўмондонидан ажралган асирлар эдилар. Асирларнинг тақдирини эса ҳамиша ғолиб
амирлар ҳал этганлар. Агар амирнинг кўнглига Яратган озгина инсоф, раҳм-шафқат солса,
уларнинг молу жони омонда, йўқ эса талонда бўлганлари сир эмасдир. Алҳол, агар Асадбек
ақлига, қалбига зулм эгалик қилсами, чақмоқдай ёниб турган бир тўп йигит дақиқанинг ўзида
бир тўп кулга, аниқроғи бир тўп мурдага айланишлари мумкин эди. Атрофни ўраб турган
йигитларга биргина имо кифоя: биқинларига тиралиб турган тўппончалар чиқарилади-ю,
тепкилар босилади. Айримлар «Оҳ!» дейишга ҳам улгуролмай қолишади. Сўнг... мурдалар
машиналарга ортилади-ю, изсиз йўқотилади. Сўнг...бедарак кетганларнинг сони кўпаяди.
Сўнг... кимдир ўғлига, кимдир эрига, кимдир акаси ёки укасига аза очишни ҳам, умид билан
кутишни ҳам билмай йилларни армонда ўтказади...
Йўқ, ундай бўлмади. Гарчи Асадбекнинг оёқлари уни зулм сари етаклаган бўлса-да, инсон қони
тўкилмади.
Асадбек йигирма қадамча берида тўхтаб, йигитларни кузатди. Аъёнлари унинг ёнида тек
турганларича худди чуҳралардай атрофга олазарак қарашарди. Асадбек Ҳосилбойваччанинг
йигитларига қараб, уларда бесаранжомлик бор ёки йўқ эканини аниқламоқчи эди. У томоннинг
хотиржам турганини кўриб, аста юра бошлади. Аъёнлари эргашган эди, орқасига ўгирилиб,
буюрди:
— Ҳайдар, Ғилайнинг ёнида тур. Маҳмуд, сен сал орқароқда юр.
Асадбек йигитлардан икки қадам берида тўхтади. Ана шу икки қадам оралиғидаги масофага
сукунат суқулиб кириб ҳукмронлик ўрнатди. Кўзлар кўзларга тўқнашган ҳолда қотди. Аммо
сукунатнинг ҳукмронлиги узоққа чўзилмади. Йигитларнинг чапдастроғи «Ассалому алайкум,
Бек ака», деди-ю, қўлини кўксига қўйганича унга пешвоз чиқди. Бошқалар ўйлаб ҳам ўтирмай,
унга эргашишди. Уларнинг аксари янги ҳожалари билан қўшқўллаб кўришишди. Мана шу
манзаранинг ўзиёқ «икки давлат» ўртасида ғолибнинг фойдасига битим имзоланганидан
далолат эди. Асадбек улар билан кўришиб бўлгач, «иш кўнгилдагидай битди», деган хаёлда
орқасига қайтмоқни ҳам ўйлади. Бу йигитлар ўз ҳожалари учун жон олишлари мумкин, аммо
жон беришни истамайдиган тоифадан эди. Кеча оқшомда ҳожаларининг Асадбек уйига кириб
кетганича қайтиб чиқмаганини улар билишарди. Кичик ҳожаларининг бу ҳолда туришининг
ўзиёқ уларга чорасиз эканликларини, икки йўлдан бирини танламоқликлари зарурлигини
англатарди. Асадбек келмасидан илгариёқ, улар кичик ҳожалари йўлини танлашган, ғолиблар
қаршисида бичилган юввош қул либосига ўралган эдилар. Агар Асадбек кўринганида биров
«Тиз чўкларинг!» деб буйруқ берсами эди, шубҳасиз тиз чўкардилар, буйруқ бўлса сажда
қилишдан-да қайтмаган бўлардилар.
Асадбек улар орасида саросимани, норозиликни, ҳатто қаршиликни кутган эди. Йигитларнинг
мутелик билан кўришишлари унинг учун кутилмаган ҳол бўлди. «Агар Ҳосил мени ўлдирганида
менинг йигитларим ҳам унга шундай пойи-патак бўлишармиди?» деган хаёл кўнглини ғаш
қилиб ўтди.
Кўришув маросими тугагач, йигитлар Асадбекнинг атрофида ярим доира ясадилар. Тобелик
аломати яққол сезилиб турса-да, Чувринди эҳтиётни шарт деб билиб унга яқинлашди. Ўнг қўли
жигарранг чарм плаш чўнтагидаги тўппонча дастасини маҳкам сиқди.
— Ҳосил менинг энг қадрдон укахонларимдан, буни биласанлар, а? — деди Асадбек вазминлик
билан. — Кеча у уйимга келиб бир илтимос қилди: узоқдаги бир жойда битадиган зарур иши
бор экан. Ўзи бормаса иши битмас экан. У ёқда бир ой юрадими, икки ойми — Худо билади.
«Замон нозик, болаларга кўз-қулоқ бўлиб туринг», деб илтимос қилди. Сизларга шу хабарни
ўзим етказиб қўяй деб тўпладим. Ҳосилнинг кетганини сиз билан мендан бошқа ҳеч ким
билмаслиги керак. Биров сўраса тушунтириб ҳам ўтирманг. «Билмайман», денг — тамом!
Кимнинг гапи бўлса, менга рўпара қилинг. Ҳосил келгунича, мана, Маҳмуджон акаларинг нима
деса, шунга бўйсунасанлар.
Бу гапларни эшита туриб Кесакполвон бетоқатланди.
— Билиб қўй, — деди у Ғилайнинг биқинига тирсаги билан аста туртиб, — энг муҳими —
ўшандан эҳтиёт бўл. Сен ўладиган бўлсанг ҳам шунинг қўлида ўласан.
— Патсан-ку бу, бўш келиш йўқ, — деди Ғилай менсимаган тарзда.
— Ақлинг бўлса, шу мишиқилардан қўрқ. Қовоқ калласига нима келса шуни қилади.
Ғилай «сеники маъқул» дегандай бош ирғаб қўйди.
Асадбек гапини охирига етказа олмади — йўтали тутди. Чувринди илдам равишда унинг ёнига
келиб, гапини давом эттирди:
— Ўйлаб кўрларинг: сенларни зўрлаш йўқ. Ҳосил келгунича бирга ишлаймиз, десаларинг, гап
йўқ. Кўнмасаларинг, яна ўзларинг биласанлар. Лекигин тухум босиб ўтирасанлар, писта қилиб
юрасанлар. Ғиринг-пиринг деган гап чиқарсаларинг тухумларингни қуритаман.
— Эшитдингми? — деди Кесакполвон яна Ғилайни туртиб, — Ҳосил келгунича бирга
ишлайсанлар. Кейин Ҳосил келиб, ўзи билан олиб кетади.
Ғилай «патсаннинг ўзини асфаласофилинга жўнатмай тағин!», демоқчи бўлди-ю, тилини тийди.
Ҳар- ҳолда булар орасидаги муносабатни яхши билмайди. Ораларида совуқлик мавжуд дегани
— бир-бирларига душман, деган гап эмас. Бугун бундай деб тўнғиллаб, эртага туғишгандан
зиёда равишда апоқ-чапоқ бўлиб юрадиганлар камми дунёда?
— Қани, ўйладиларингми, нима дейсанлар? — Чувринди йигитлардан жавоб кутиб, уларга бирбир қаради.
— Юр, — деди Кесакполвон Ғилайга, — бир нарса деб қўй.
Ғилай унга эргашиб, тўдага яқинлашди-да, Чувриндига қўл узатди:
— Гап йўқ, окахон, — деди жилмайишга ҳаракат қилиб. — Акам «Бек акаларинг билан бирга
туринглар», деганлар. Бошқача гап бўлиши мумкин эмас. Тўғрими? — у шундай деб
йигитларига қаради.
— Гап йўқ, — деди Асадбек билан биринчи кўришган йигит. — Бошқалар ҳам тасдиқ
ишорасини қилиб, Чувринди билан кўришиб чиқишди.
— Энди шошмаларинг, битта-битта гаплашаман, — деди Чувринди «битим имзолаш» маросими
якунлангач. Асадбек бўлажак суҳбатда иштирок этуви шарт бўлмагани учун изига қайтди.
Кесакполвонга «Юр» ҳам демади, «Сен қол», ҳам демади. Кесакполвон бундан ўзича хулоса
чиқариб, Чувриндининг ёнида қолди. Натижада «бирга-бир» суҳбатлашиш фикри амалга
ошмади, суҳбат «учга-бир» тарзида бўлиб ўтди. Чувринди ҳар йигитнинг зиммасидаги
вазифасини сўраб билди. Ошиқча сўз айтмади. Кўрсатма ҳам бермади. Кесакполвоннинг эса бу
суҳбатдан кўнгли тўлмади. Ўзига зарур сир ололмади.
«Томонлар орасидаги музокара» якун топгач, Чувринди Асадбекнинг топшириғига кўра Ғилайга
«Мен билан юрасан», деди. Ғилай бу амрга бўйсунмагандай Кесакполвонга қараган эди, у
«Боравер, сени ўзим топаман», деган маънода имлаб қўйди.
Ҳамма тарқаганидан кейин ҳам Кесакполвон «Ялта»да бир оз турди. Бўлиб ўтган воқеаларни у
яна фикр тарозуси паллаларига қўйди. Бузуқ тарозида нарса юз тортилсин, минг тортилсин —
бир хил рақамни кўрсатиб тургани каби унинг ақл тарозуси ҳам ягона фикрни таъкид этарди:
Асадбек билан Чувриндининг ҳаракатларида ўзига қарши ҳолатни кўрарди. «Ҳокимият» узилкесил Чувринди қўлига ўтиб, ўзи четлатилгандай, ҳокимлик мартабаси эмас, мулозимлик
балчиғи томон пасаяётгандай туюларди.
«Осонлик билан жон берадиган аҳмоқ йўқ!»
Кесакполвон шу қатъий қарор билан изига қайтмоқчи бўлиб шарт бурилди-ю, икки-уч қадам
қўйгач, катта ит етаклаб келаётган йигитни кўриб, секинлашди. Кечаси бир сидра қор ёғиб
ўтган бўлса-да, ҳали қишнинг ҳукм ўтказишига фурсат бор, демак, ит уруштириш мавсумига
ҳали сал эртароқ эди. Бўрибосарнинг катталигидан эгаси қайиш ёки арқонга эмас, занжирга
боғлабди. Йигит майдон ўртасидан келаётган Кесакполвонни сал четлаб:
— Ака, сал эҳтиёт бўлинг, одамга ташлаб қоладиган одати бор, — деди узрли оҳангда.
— Роса етказибсан-ку, а? — деди Кесакполвон итга тикилиб.
— Кўз тегмасин, деб қўйинг, ака, — деди йигит.
— Ҳа, ҳа, кўз тегмасин. Ҳали ёшга ўхшайди, а? Бу йил биринчи марта қўясанми?
— Бултур икки марта қўйганман.
— Ютганмиди?
— Йўқ, жуда ёш эди.
— Ҳозир зўри кимники?
— Аҳмадбой акамники. Чемпион-да.
— Бултурги гапми бу?
— Бу йил ҳам зўр. Ўтган оддих қўйишди.
— Вақтли бошлабсанларми бу йил?
— Одамлар соғиниб қолишган-да.
— Бугун қўймоқчимисан?
— Маслаҳатга қарайман.
Кесакполвон йигит билан гаплашиб турганда Ҳосилбойваччанинг йигитларидан бири унга
яқинлашди.
— Ҳайдаржон ака, ишқивозлик борми? — деди у итга ишора қилиб.
— «Ми»сини олиб ташлаб гапир. Мен кўрган кучуквозликларни кўриш учун яна юз йил
яшашинг керак. Кейинги пайтларда вақт бўлмади. Бўлмаса битта қўймас эдим.
— Бугун қолинг бўлмаса, зўрлари қўйилади.
— Шуни айтяпсанми?
— Бунинг гавдасига ишонманг. Пўк ҳали.
— Сен қаердан биласан?
— Биламан-да... Тирикчилик шу ерда, акахон, — деди йигит мийиғида кулиб.
— Бу ер... сенга қарайдими? — деди Кесакполвон ажабланиб.
— Ҳа... — деди йигит айбдор боладай ундан кўзини олиб қочиб.
Кесакполвон бу ер шу йигитга қарагани учун ажабланмади. Унинг таажжуби бошқа нарсага
бўлди: бир вақтлар Асадбек гуллатган бу жой қачон, қанақасига Ҳосилбойвачча ихтиёрига
ўтиб қолган экан? Бу жойга хўжайинлик қилишга тўла ҳуқуқ уларнинг ихтиёрида бўлгани ҳолда
нечун эътиборсизлик қилдилар? Буни Асадбек биладими ё Маҳмуднинг хабари борми?
— Чўтал яхши тушиб турибдими? — деди Кесакполвон шуларни хаёлидан ўтказиб.
— Ёмон эмас.
— Сен фақат мен билан салом-алик қиласан, — деди Кесакполвон амр оҳангида.
— Гап йўқ, акахон, дилимдагини айтдингиз, — деди йигит итоат билан. — Бирпас қоласизми?
— Қоламан. — Кесакполвон шундай деб итга қаради.
— Унга қўйманг...
— Худди шунга қўяман, — деди Кесакполвон ўжарлик билан. — Таваккал: ё чикка, ё пукка. Сен
ишингни билиб қилавер. Ҳозир келаман.
Кесакполвон ташландиқ боғ четида турган машинасига бориб пиёлага тўлдириб коняк қуйдида, симирди. Қақшай бошлаган баданига роҳат югурди.
Ярим соат ичида бу ер гавжумлашди. Таъбир жоиз бўлса, «иш куни» бошланди. Сомсачилар,
ҳасипчилар буғ ўрлаб турган тоғораларини қўйдилар. Кабобчилар қўраларини ўрнатдилар.
Эски, пачоқ «Запорожетс»нинг юкхонаси очилди. Бутун мамлакат бўйлаб ичкиликка қарши
кураш кетаётган дамда юкхонага терилган ароқ-конякларни кўз-кўз қилиш — қаҳрамонлик
намунаси эди. Агар бирон киши келиб, «Сен партия қарорларини нега бузяпсан?» деса у
бамайлихотир равишда «Бу ер партияга қарамайди, партиянгнинг қарори кўчанинг нарига
бетида ўтади», дейиши мумкин. Агар даъвогар одам юқори идоралар номини ўртага қўйиб дағдаға қилса, чораси осон — оғзи битта, нари борса иккита шиша билан ёпилади. Шунда ҳам
кўнмаса, у ҳолда Ҳосилбойваччанинг йигити билан икки оғиз «ширин суҳбат» қуради.
Сомсачига, ҳасипчига, ароқчига, хуллас, ҳаммасига фақат шу йигитнинг сўзи ўтади. Томоша
тамом бўлгач, ҳаммалари у билан бир-бир сўрашиб, валинеъматлик қилаётгани учун
миннатдорлик билдирадилар. Даромад мўмайроқ бўлган кунлари «отамсиз» дейишдан
қайтмайдиганлар ҳам бор. Бугунги даромад ҳақида башорат қилишга ҳали эрта, лекин бир
нарса аниқ — саломлашиш чоғида йигит уларга хўжайин ўзгарганини, шу боис «нарх-наво»
ошганини маълум қилади. Улар норозиликларини ичларига ютганлари ҳолда, шодиёналик
белгиси сифатида яна юз сўмдан «суюнчи» чўзадилар.
Кесакполвон яна бир пиёлани бўшатгач, сомсачига яқинлашганда йигит пайдо бўлди.
— Закказ сомса, келинг ока, ғичча ёғ ейсиз, — деди сомсачи.
Кесакполвон у узатган сомсани олмоқчи эди, йигит уни нари бошлади.
— Бундан олманг, «оқ қўй»нинг ёғи ҳаммаси. Ҳасип ея қолинг.
— «Оқ қўй»ники бўлса зўр-да, қонни кўпиртиради,— деди Кесакполвон.
— Қўйинг, акахон, ҳасипдан енг, эгнингизга шим битиб бунақасини емагансиз, — йигит
тенгдошларига айтиб юрадиган ҳазилини янги хўжасига беихтиёр айтиб юборди-ю, чўчиб,
тилини тишлади. Унинг бахтига Кесакполвон бу оғир ҳазилга эътибор бермади. Тўғри, бир
ғижинди, аммо «Майли ўзини менга яқин олгиси келяпти. Яқин бўлаверсин, фойдаси тегади»,
деган фикр билан жавоб қайтармади.
Ҳасип олинди, ейилди. Ҳасипчи улардан пул умид ҳам қилмади.
Улар тамадди қилиб бўлгунларича майдон атрофи одамлар билан тўлди. Эски «Запорожетс»
атрофи, сомсачию ҳасипчилар атрофи ҳам гавжумлашди. Бири-биридан баҳайбатроқ итлар
олиб келинди. Бунда ит уруштиришга ишқивозлар ҳам, шу баҳонада маишат қилиб
кетадиганлар ҳам бор эди.
Бир соатча олдин муҳим масала ҳал этилган жойда энди итлар ўз муносабатларини
ойдинлаштиришлари лозим эди.
Жангларнинг кўпини кўрган тажрибали итлар рақибларига беписанд қараб эснаб қўядилар.
Айримлари бетоқатланадилар. Бу майдонга энди келган итлар эса занжирларини узгудек бўлиб
силтаниб, вовуллайдилар. Жанг кўрган итлар эса уларга жавоб қайтармайдилар, аксинча
«Ўпкангни бос», дегандек қараб қўядилар.
Одамларнинг тайёргарлик ишлари — яъни, ким қайси итга қанча пул қўйиши аниқ бўлгач,
ўртага даврабоши чиқди:
— Аҳмадбойникига ким қўяди? — деди у баланд овоз билан. Сўнг изоҳ тариқасида қўшиб
қўйди: — «Чемпион»га ким қўяди?
Томошабинлар «Ўтган йилнинг зўри ҳисобланган «Чемпион ит»га ким қўяр экан?» деган
мазмунда ўзаро баҳс бошладилар. Баҳслар ниҳоясига етмай туриб, ўртага Кесакполвонга
маъқул бўлган итни етаклаб чиқишди. Сўнг майдонда «Чемпион» кўринди. У айтарли баҳайбат
эмасди, силтанмасди, вовулламасди. Бўйинбоғи занжирдан эмас, оддий арқондан эди. У
рақибига қараб «Важоҳатинг зўр-ку? Лекин мен сендай пўкларнинг кўпини кўрганман»,
дегандай ўтириб олди. Унинг бу қилиғи баъзи томошабинларга ёқиб, баъзиларига ёқмай
қийқириб, ҳуштакбозликни бошлаб юбордилар.
Даврабоши ишора қилгач, аввал «Чемпион»нинг бўйинбоғи, кейин рақибнинг занжири ечилди.
У ўлжасини бир сонияда янчиб ташлаш мақсадида югурди. «Чемпион» эса жойидан жилмади.
Фақат рақиби яқинлашганда чаққонлик билан ўзини четга олди. Ўзини тўхтатолмаган рақиби
гангиб йиқилгач, бир сакрашда бўйнидан тишлаб, булғалай бошлади. Баҳайбат итнинг эгаси
келиб, уни ажратмоқчи бўлди. Тамошабинлар норозилик билан «Қоч, қўйиб бер!» деб
бақирдилар. Ўртада Ҳосилбойваччанинг йигити пайдо бўлгач, «Чемпион»нинг эгаси итини
ажратиб олди. Бундай ҳол бир неча марта такрорланди. Бундан «Чемпион» чарчадими ё орага
ғирром аралашганини сезиб урушгиси келмай қолдими, ҳарҳолда сўнгги сафар сергаклигини
йўқотди — рақиби унинг нақ жағидан тишлашга улгурди. «Чемпион»нинг эгаси итини ажратиб,
мағлуб бўлганини маълум қилгач, норози хитоблар кучайди. «Чемпион»га ишониб пул тикиб,
энди ютқизган ишқибозлар ит эгасини баралла сўка кетдилар. Ит эгаси атрофга хавотир билан
аланглаб қўйиб, «Чемпион»ни — энди собиқ чемпионни етаклаб даврадан чиқди. Шу чиқиш
асносида бир-икки мушт, орқасига бир-икки тепки еса-да, бошини хам қилганича жим
кетаверди. Катта тикканлар ўйинга ким аралашганини англаб индамадилар. Бўлмаса ит эгаси
бир-икки тепки билан қутулмас эди.
Кесакполвон ихтиёр қилган эди, бу ернинг қоидаларини ҳам ўзгартириб юборди. Агар унинг
хоҳиши билан баҳайбат ит ўрнига лайча қўйилганида ҳам «Чемпион»ни ютарди.
«Чемпион»нинг орқасида турган катта кучлар шунда ҳам дамларини ичларига ютиб қолаверар
эдилар. Кесакполвон бу ҳолатдан мамнун бўлди. Бир неча соат илгари кўнглини босган ғубор
бир оз тарқади.
Машинасига ўтираётганида йигит келиб чўнтагига бир даста пул солди.
— Керакмас, — деди Кесакполвон, — бугунги даромадинг — ўзингники.
— Бу даромадмас, акахон, ҳаппаи ҳалол ўзингизнинг ютуғингиз.
— Бу жой ўзингники, биров ғинг деса — менга айтасан.
— Раҳмат, акахон.
— Отинг нима?
— Рамз.
— Бўпти, ишингни қилавер.
Машина узоқлашгунга қадар ҳам Рамз қўл қовуштириб турди.

Қора хотин ўша кеч бошқа кўринмади.
Зайнаб онаси билан гаплашиб бўлгач ҳам гўшакни анча маҳалгача жойига қўймай ушлаб
турди. Даҳшатли, хунук манзаралар чекиниб, кўз олдида онасининг маъсума узори пайдо
бўлди. Хаёли кўзгусида гавдаланган онаси унга узоқ тикилди. Сўнг сиртмоққа айланган, бир
ширин жонни олмоққа шайланган арқонга қўл узатди:
— Ташла буни, қизим... бу нима қилганинг?
— Ойижон, энди мен чидолмайман.
— Ундай дема, болам, мени ўйламасанг ҳам Худодан қўрқ. Худо кечирмайди бу гуноҳингни...
— Худо нима учун мени бу азобга солди? Балки менинг ўлимимни Худонинг ўзи истаётгандир?
Ҳа... хоҳлаяпти... «Ота рози — Худо рози», дейишади-ку? Арқонни адам ташлаб кетдилар.
Адамлардан хафа эмасман. Тўғри йўлни кўрсатдилар.
Манзура жавоб бермай, ерга қаради. Агар бу суҳбат Зайнабнинг хаёлида, ғойибда эмас,
ҳақиқатда, юзма-юз равишда содир бўлгандами эди. Манзура қизининг айтганларига раддия
билдирарди. Манзура гарчи бу масаладаги шариат йўриғини билмаса-да, Тангри бандаларига
бундай ўлимни раво кўрмаслигини тушунтиришга ҳаракат қиларди.
Ҳозир эса Зайнаб бу масалани англамагани учун ҳам хаёлидаги суҳбатда онасидан жавоб
ололмади. Ўз фикрини тўғри, деб ҳисоб қилди.
— Ойижон, аёллар нима учун яшайди ўзи бу дунёда? Хор бўлиб умр кечириш, кейин хор бўлиб
ўлиб кетиш учунми? Сиз нима кўрдингиз? Сиз учун бу дунёнинг роҳати нимада?
Бу савол юзма-юз ҳолатда берилганида Манзура ҳеч иккиланмай «Менинг роҳатим — сиз, Худо
берган фарзандларим», деган бўларди. Бу дунёда аёл зоти учун Оллоҳнинг энг улуғ
марҳаматларидан бири — фарзанд эканини Зайнаб ҳали тўла англаб етмайди. Агар боласи
нобуд бўлмай, уни бағрига боса олганида эди, чақалоқ маммасига талпинганида эди, бу
роҳатни, бу улуғ бахтни ҳис этган бўларди. Ҳозир бу ҳисга бегоналиги учун онасининг бахти
нимада эканини ҳам аниқ билмайди. Билмагани учун ҳам хаёлидаги саволга жавоб ололмайди.
Бир неча сониялик сукутдан сўнг кўз олдидаги онасининг сурати яна тилга кириб, энди ўзига
ҳуш ёқадиган сўзларни айтди:
— Сен болалигингда Кумуш бўлишни орзу қилар эдинг.
— Орзу қилардим, ойижон...
— Кумуш заҳарланган эди-ку, шуни ўйламабмидинг?
— Ҳа... заҳарланган эди...
— Ўзбек ойим қора кийган эди-ку...
— Ҳа, қора кийган эди...
— Заҳарланган Кумуш қайта тирилар, деб ўйладингми?
— Ўйладим, ойижон...
— Ўзбек ойим қора либосини ташлайди, мотам кунлари тугади, деб хаёл қилдингми?
— Хаёл қилдим, ойи...
— Адашдинг, қизим, Кумуш заҳарланган...
— Заҳарланган ойи, менимча, дунёдаги жаъмики пок нарсалар заҳарланган. Энди энг тўғри йўл
— сиртмоқ...
— Жон қизим, мени тириклайин ўтга ташлама...
— Сизни ўйласам... бу ўтда ўзим ёнишим керак...
— Жон қизим...
— Ойижон, балки бу дунё менсиз гўзал бўлиб кетар?
— Ундай дема, қизим... Сенсиз дунё мен учун бир харобазорга айланади. Менинг шу
харобазорда хор бўлиб ўлишимни истайсанми?
— Ойижон, бир китобда ўқиганман. Ўлим — бу дунёнинг энг улуғ мукофоти бўлиши мумкин
экан. Мен шу мукофотга лойиқман-ку?..
— Йўқ, қизим...
Шу онда, ҳеч кутилмаганда дарвоза эшиги тарақлаб очилди.
— Зайнаб!
Аввалига чўчиб тушган Зайнаб отасининг овозини эшитиб, қулоқларига ишонмади. Ичкари
югуриб кириб, ҳовли ўртасида тўхтаган Асадбекни кўриб, кўзларига инонмади. Бир қўлида
гўшак, бир қўлида сиртмоқли арқон ушлаганича қотиб тураверди.
— Зайнаб!!
Асадбек атрофига олазарак боқди. Ҳовлида одам ўзини осиши мумкин бўлган дарахтлар, айвон
панжараларининг бўшлиги кўнглини бир оз тинчлантирса-да, хавотири чекинмади.
— Зайнаб!!!
Бу сафар жавоб кутмай, уй томон илдам юрди. Даҳлизда тўхтамади. Аввал ётоқхона эшигини
очди. Кейин меҳмонхона эшигини очди-ю, тош қотди.
Ота-бола бир-бирларига боққанларича бир неча нафас турдилар. Асадбек кўраётгани рўё
эмаслигига, қизи тирик ҳолда турганига ишонч ҳосил қилгач, оғир қадамлар билан ичкари
кирди. Қизининг қўлидаги арқонни енгил силтаб олди-да, билагига ўради.
Зайнаб ҳукм бекор қилинганини англади. Аммо ниманинг эвазига марҳамат қилинганини
билмади. У отасидаги фарзандга бўлган меҳр номус кучидан ҳам аълороқ эканини билмас, буни
фаҳм ҳам эта олмас эди. Зайнабнинг назарида отаси унга ўлимни раво кўрганида минг марта
ҳақли эди. Энди эса... ҳукм бекор бўлди. Энди отасига қайси бет билан рўпара келади? Ўз кўзи
билан кўрмаганида ҳам, бировдан эшитганида ҳам майли эди... Зайнаб отасининг ҳаммомдаги
манзарани ҳам кўрганини билмайди. Билсами...
Агар қизини эркалаб катта қилган Кесакполвон шу вазиятга тушганида ҳам фарзандини, ҳам
ўзини овутадиган гапларни айтишга ҳаракат қилган бўларди. Бундай гапларни тополмаган
тақдирда «Ҳаммасининг уруғини қуритаман. Сен ранжима, ўтган ишга — салавот» деб қўярди.
«Ҳаммасининг уруғини қуритиш» аҳди Асадбекда ҳам бор. Қизини овутиш истаги ҳам мавжуд.
Лекин у шу пайтгача аҳдини овоза қилмаган, шу пайтгача қизини эркаламаган, ранжитганида
эса овутмаган.
Агар Зайнабнинг ўрнида Кесакполвоннинг қизи бўлганида отасининг елкасига осилиб ўкраб
йиғларди, тавбалар қиларди, айбдорларни «оғзиларингдан қонларинг келси-ин», деб
қарғармиди... Лекин Зайнаб бошқа... У отаси билан сира ўпишиб кўришмаган, ўпишиб
хайрлашмаган. Бўйи етиб қолганидан сўнг отасига эркалик қилганини ҳам эсламайди.
Ҳар қанча эркалиги, ҳар қанча инжиқлиги бўлса онасига қиларди. Онаси кўтарарди.
Ҳозир Манзуранинг йўқлиги Зайнабга ҳам, Асадбекка ҳам билинди. Индамайгина уй ишлари
билан машғул юрувчи бу маъсуманинг ўрни сезилди. Манзура иккови ҳам суянадиган тоғ экан.
Тоғ ўрнидан жилиб, иккови ҳам йиқилиш хавфида тебраниб қолди. Яратганнинг қудратини
қарангки, айни чоғда уч қалб ҳамоҳанг равишда безовта тепарди. Узоқ Олмон еридаги
беҳаловат юрак бу хонадаги икки пораланган дил орасида воситачи эди. Бу икки қалбнинг
фарёдини Манзуранинг юраги эшитарди. Аммо оралиқ масофа уни чорасизлик жари нарёғида
ушлаб турарди. Диллар сўзламоқ имконига эга бўлганларидами эди, бу ондаги нолалардан
замин эриб кетарми эди.
Болалиги, ёшлигида қалб нолаларидан чарчаган Асадбек бир неча сана роҳат булоғидан сув
ичди. Кўпдан бери ноланинг аччиқ сувидан тотиб кўрмаган эди. У бошқа қалбларнинг
нолаларини эшитмасди. Аниқроғи, тинглашни хоҳламас эди. Ҳозир, ўзи азоб чекиб турган
пайтда «Мен қанча одамларни шу дардга гирифтор этдим. Қанча одам шу дард билан бу
дунёни тарк этиб кетди», деб ўйламади. Айни дамда қизини тирик кўриб Тангрига шукур ҳам
қилмади. Изига қайтаётганида — хаёлан минг бир кўчага кириб чиқар чоғида Худони эслаган
эди. Қизини тирик кўрган тақдирда унга айтадиган гапларини хаёлида пишитган эди. Остона
ҳатлаб, бир қўлида сиртмоқ, бир қўлида телефон гўшагини ушлаб турган қизини кўргани замон
ҳаммасини унутди. Нимадир демоқчи бўлди — гапиролмади. Тили шишиб, оғзини тўлдириб
тургандай қимирламади.
Отасининг қайтишини сира кутмаган, йўқлик дунёси сари учишга ҳозирланаётган Зайнаб ҳам
бир нима демоққа ожиз эди. Аммо бу жонсиз сукунат узоқ давом этиши мумкин эмасди. Зайнаб
отасининг кўзларига боқишга ботинмаган ҳолда, ерга қараганича:
— Ойим телпон қилдилар, — деди.
Унинг пичирлаб айтган гаплари Асадбекнинг қулоғига «Ада, мен тирикман!» деган маънода
жаранглаб урилиб, бир сесканди. Шу гапдан кейингина «Хайрият, Худога шукр», деб қўйди.
Сўнг:
— Юр уйга, — деди. Унинг овозида амр эмас, узрли ялиниш оҳанги бор эди. Зайнаб учун бу
оҳанг мутлақо янгилик эди. Отасига бир қараб олиб, гўшакни жойига илди. Асадбек қизини
овутиш учун нимадир дейишга ўзида мажбурият сезди. Ўша «ниманидир»ни айтди:
— Мен ҳаммасининг қонини ичаман.
Бу сўзларни Асадбекка хос оҳангда айтди. Бу аҳдни эшитган Зайнаб ялт этиб отасига қаради.
— Йўқ, ўлдирманг, — деди. Сўнг овозини бир парда кўтарган ҳолда изоҳ берди: — Ўлим улар
учун халоскор...
Асадбек қизининг гапидан ажабланди. Тўғрироғи, титроқ овознинг оҳанги у учун янгилик
бўлди. Зайнабнинг кейинги аҳди эса уни янада ҳайрон қолдирди:
— Уларни ўзимга қўйиб беринг!
Ким айтяпти бу гапларни? Маъсума қизими? Бу қандай аҳд? Бир неча дақиқалик алам тутуними
ёинки қасос ўтими? Асадбек «Нима қилмоқчисан?» деб сўрамади. Қизининг аҳди унга шунчаки
алам тутуни бўлиб туюлди. У бир неча дақиқа муқаддам бу уйда покиза Кумуш осилганидан
бехабар, Зайнаб ўзини эмас, дилидаги Кумушни, унга қўшиб ишончини, гардсиз эътиқодини
осганини билмас эди. Буни ҳис ҳам қилолмасди. Чунки қизининг руҳий олами ота учун бегона
эди. Кумуш осилгач, бу хонада бошқа Зайнаб дунёга келди. Иблис унинг қалбидаги сурурни
сиқиб чиқариб, зулм нафасини уфурди. Ҳаётнинг шафқатсиз панжалари олдида Зайнабнинг
туйғулари, умидлари таслим бўлди. Шўр ерда сунбул битмаганидек, ёвузлик оламига умид
уруғини экиб бўлмайди. Зайнаб бунга энди узил-кесил ишонди.
— Уларни ўзимга қўйиб беринг!
Такрор айтилган бу гапда энди қатъийлик зуҳур эди.
— Юр уйга, — деди Асадбек остона сари чекиниб.
— Уларни менга қўйиб берасиз, а?
Асадбек «Бу қизларнинг иши эмас», демоқчи бўлди-ю, қизининг шаштини қайтаришдан ўзини
тийди. Бош ирғаб, тасдиқ ишорасини қилгач, даҳлизга, ундан ҳовлига чиқди. Зулм либосини
ўзига маъқул кўрган Зайнаб отасига эргашди.
Даҳлизга чиққанида бурчакда турган қора хотинни кўриб, тўхтади. Қора хотин унга
«айтмабмидим» дегандай бир жилмайди-ю, кўздан йўқолди. Унинг бу хунук жилмайиши
Зайнабнинг хотирасига михланди.
Орадан кунлар ўтиб, Асадбек Ҳосилбойваччани отишга шайланганида ҳам, мақсадига етиб
қоронғи уйида ўтирганида ҳам қизининг «Уларни ўзимга қўйиб беринг!» деган гапини эслайди.
Эслайди-ю, «Йўқ қизим, буларга сенинг тишинг ўтмайди. Хумордан чиқмоқчи бўлсанг майли,
Мардона сеники» деб қўяди. Шу қарори билан Кумушнинг покиза оламини тарк этган қизини ўз
оламига қабул этади. Зайнабга ҳам айни шу керак эди. Чунки у Ҳосилбойваччанинг
қилиқларидан бехабар эди.
Зайнабнинг назарида ичига бир неча илон кириб олиб буралаётгандай эди. Ўқчиқ уни тамоман
ҳолдан тойдирди. Азоб исканжасида бўлганида Мардона кўзига яна фариштадай кўринди.
Ҳатто бир неча марта телефон гўшагини кўтармоқчи бўлди. Аммо ўзини тезда қўлга олди.
Мардонага нисбатан уйғонган нафрат ва зулм ўти азоб оташидан устун келди.
Ўзи билан ўзи олишиб ётган дамда Чувринди кириб келди. Отасининг яқин аъёнига нимага
муҳтож эканини айта қолса масала ҳал эди. Бироқ, у айтмади. Бу дардни енгмоқлик аҳди бор
эди, бу аҳдига хиёнат қилмади. Тишини тишига қўйиб, инграганича қолаверди. У Чувриндининг
ёмон хабар билан келганини сезмади. Дард хуружидан холи бўлганида Маҳмуд акасининг
кўзига қарабоқ нохушлик юз берганини англармиди...
Орадан қанча фурсат ўтганини билмади. Ичидаги «илон»ларнинг навбатдаги қўзғалишидан
сўнг кўзини очиб қараса — бир аёл ўтирибди. Аввалига уни кейинги кунларда таъқиб этаётган
қора хотин деб ўйлади. Кейин фикри бир оз равшанлашиб, Чувриндининг хотинини таниди.
Кўришмоқ учун ўрнидан қўзғалмоқчи бўлди.
— Асти уринманг, қоқиндиқ. Кўзикканга ўхшайсиз, — у шундай деб эснади. — Вой ўлсин-ей,
қайси бетамизнинг кўзи теккан экан? Суқ дегани ёмон нарса-да. Бу атрофда кинначи
йўқмикин?
— Билмадим... йўқ бўлса керак.
— Тўхтанг, бўлмаса... — у шундай деб ошхонага чиқди-да, дам ўтмай гугурт қутисини кўтариб
кирди. Сўнг қутини Зайнабнинг пешоналарига, кўкрагига босиб, ўзича кинна солди. Кейин учта
чўпни чиқариб ёқди-да, Зайнабнинг боши узра айлантириб, оғзига яқин тутди: — Пуфлаб
ўчиринг, қоқиндиқ. Ана энди туринг.
У Зайнабни ҳовлига бошлаб чиқиб, ўрик дарахтига яқинлашди.
— Шу дарахтни маҳкам қучоқланг. «Худо, дардимни ол!» денг.
Зайнаб итоат билан амрни бажарди.
— Дардингиз шу дарахт орқали ерга ўтиб кетади. Ана, анча енгиллашдингизми?
Ишонч билан айтилган бу гапдан сўнг чиндан ҳам бир оз енгиллашгандай бўлди.
Уйга киргач, бир оз гаплашиб ҳам ўтирди. Уларнинг суҳбатларини телефон жиринги бузди.
Зайнаб бемажол қўли билан гўшакни кўтариб қулоғига тутди-да, хаста овозда «алё», деди.
Қўнғироқ қилувчининг овозини эшитгач, бир титради-ю, гўшакни қўлидан тушириб юборди.
— Вой қоқиндиқ, нима бўлди? — деди Чувриндининг хотини жон ҳолатда.
Зайнаб жавоб бермади. Лаблари титраб, гапиролмади. Чувриндининг хотини гўшакни қулоғига
тутиб:
— Алё, кимсиз, нима гапингиз бор? — деди. Қисқа ду-дудутлашни эшитиб, гўшакка пуфлади.
Ҳар эҳтимолга қарши: — Гапиринг, — деди-ю, сўнг гўшакни жойига илди, — Зайнабхон, ким
экан, нима деди?
— Элчин акамни...
— Нима бўпти?
— Кимдир отиб кетибди.
— Вой ўлмасам... — У шундай деб бир оз гангиб турди-да, кейин телефон гўшагини кўтариб,
уйига қўнғироқ қилди. Ўғлидан «Аданг келдиларми?» деб сўради. «Йўқ», деган жавобни
эшитгач, Асадбекнинг болохонасидаги йигитларга қўнғироқ қилиб, уларга «янгилик»ни
билдирди. «Акангизни қаердан бўлса ҳам топинг», деб топширди.
Нохуш хабар Зайнабнинг ичидаги илонларни яна уйғотиб, ҳаракатга келтирди. Азобга чидай
олмай, ғужанак бўлиб олди. Хотин нима қилишини билмай ҳайрон турганида эри кириб келди.
Чувринди хотинининг «ваҳимали» хабарини хотиржам тарзда эшитиб, Зайнабга аччиқ-аччиқ
фамил чой беришни тайинлади-да, чиқиб кетди. Шу кетганича эрталаб табибни бошлаб келди.
Сочлари жингалак, ранги оқ-сариққа мойил, кўзлари ўткир боқувчи табиб йигит «Нима гап?
Қаерингиз оғрияпти?» деб ҳам ўтирмай аввал Зайнабнинг икки кафтини кўрди, тирноқларини
оҳиста эзди, сўнг билак томирини ушлаб, бошини қуйи эгганича, ниманидир зийраклик билан
тинглаётгандай жим қолди. Икки дақиқа шундай ўтириб, сўнг тилга кирди:
— Яқинда фарзандлари нобуд бўлибди.
Бу гапни эшитиб, эр-хотин бир-бирларига ажабланган ҳолда қараб қўйишди. Чувринди табибга
бу ҳақда гапирмаган эди, шу сабабли ҳам ҳайратланди. Ўзича «Буни бекорга мақташмаган
экан», деб қўйди.
— Юрак чарчабди, — деб давом қилди табиб, — қонга бегона моддалар аралашган. Аммо... кўп
эмас, хавотирли жойи йўқ. Яқинда бошлабдилар. Қонни тозалаш мумкин.
Табиб қўйган ташхис Чувриндига маъқул тушди. «Бек акамни ҳам шунга кўрсатсам бўлар
экан», деб ўйлади. Табиб сумкасини очиб ундаги халтачалардан бир чимдим-бир чимдим
қуритилган гиёҳлар олиб, қоғоз устига тўкди-да, Чувриндининг хотинига узатди.
— Янга, шуни уч литрли сувда қайнатиб, сўнг дамлаб қўйинг. Кейин сузиб, юз граммдан тўрт
маҳал ичирасиз. Бугун-ерта дард қўзғалади. Учинчи куни оғриқ пасайиб, йўқ бўлади. Сут-қатиқ
бермай турасиз,— шундай дегач, Зайнабга ўгирилди: — Қани, синглим, туринг-чи...
Зайнаб зўрға ўрнидан туриб, табиб кўрсатган курсига ўтирди. Орқа томонда турган табибнинг
нима қилаётганини билмади, аммо елкалари қизий бошлаганини сезди. Дам ўтмай, бутун
бадани қизиди. Худди ёз чилласида қуёш нурига орқа қилиб ўтирган каби терлай бошлади. Шу
алпозда оғриқдан халос бўлаётгандай туюлди. Табибнинг «Енгиллашдингизми?» деган
саволини эшитиб, бош ирғаб тасдиқ ишорасини қилди. Кейин табибнинг амри билан жойига
ётди. Табиб чаккаларига, билакларига, кўкракларига соч толасидай ингичка тилла игналар
қадагач, янада енгиллашиб, уйқуга кетганини ўзи ҳам сезмай қолди. Уйғонгач, Чувриндининг
хотини бир пиёладаги тахир ичимликни ичирди. Кўнгли бир ағдарилиб ўқчиди, аммо қайт
қилмади.
— Акангиз касалхонага бориб келибдилар. Элчин акангиз анча тузук эканлар. Хавотир олманг.
Сал тузалиб олинг, кейин кўргани борамиз. Акангиз «Бир-икки кунда тузалиб, чиқиб қолади»,
дейдилар. Яралари енгил экан.
Чувринди унга бундай демаган эди, Зайнабни тинчлантириш учун ўзидан қўшди.
Ана шу пайтда икки нотаниш одам келиб, ўзларини «Милитсияданмиз», деб таништиришгач,
Зайнабни сўроққа тутишди. Зайнаб ўзини енгилроқ ҳис қилгани билан, боши гаранг эди. Шу
боис уларнинг саволларига қисқагина қилиб, «Ҳа», «Йўқ» ёки «Билмайман», деб жавоб қилди.
Улар Элчиннинг кеча соат нечада чиқиб кетгани, душманлари бор ёки йўқ экани билан кўпроқ
қизиқишди. Биттаси «Уйдан машинада чиққанмидилар ё машинасизми?» деб сўраганида
дарров жавоб бера олмади. Шу саволдан сўнг фикр олами сал ёришгандай бўлди. Эрининг
машинасиз кетгани аниқ ёдида. У «Уста келади, машинани устахонага олиб борамиз», деб
кутиб ўтирганида телефон жиринглаган эди. Ким биландир гаплашиб, «Хўп», деди-ю
кийимларини алмаштирди. Кейин «Уста келса, калитни бер, устахонага ўзи олиб бораверсин»,
деди. Калитни... телевизор устига қўйди...
Зайнаб шуни эслаб, телевизор томонга қараб олди: калит жойида турибди! Зайнаб эрталаб
дарвозахонада машина йўқлигини билиб, «Уста қачон келибди?» деб ўйлаган эди. Ҳозир эса
«Калитсиз машинани ким ҳайдаб чиқибди?» деб ўйлади. Кейин... энг муҳимини эслади: Элчин
чиқар маҳалида «Аданг чақираётганмишлар, бориб келай-чи...» деган эди! Зайнабнинг хаёлига
«Адам?!» деган фикр чақмоқ ўти каби бир урилди-ю, аммо дарров сўнди. «Йўқ, — деди у ўзига
ўзи, — нега энди... Йўқ, бўлмаган гап!»
Зайнабга тикилиб турган икки жуфт кўзлардан бири унинг телевизор томон қараб қўйганини
сезди. У ҳам қаради — шода калитни кўрди. Аммо сир бой бермай яна сўради:
— Эслай олмаяпсизми?
Берилган саволни унутиб, хаёлнинг бошқа қоронғу кўчаларига кириб тентирай бошлаган
Зайнаб унга ажабланиб қаради:
— Нимани?
— Мен сизга савол бердим: эрингиз машинада чиқдими ё пиёда кетдими?
— Нега энди пиёда кетарканлар?
— Мен ҳам шуни сўраяпман. Аниқ айтинг.
— Мошинада кетганлар.
— Биз уйингизни бир қараб чиқишимиз керак. Мана, прокурорнинг рухсатномаси, — сўроқ
қилаётганларнинг бири чўнтагидан тўрт буклоғлик қоғоз чиқариб, узатди.
Зайнаб қоғозга қараб қўйди-ю, қўлига олмади:
— Нега? — деди ҳайрат билан.
— Қоидамиз шунақа: бир қараб чиқишимиз керак. Гувоҳлик учун иккита қўшнингизни ҳам
чақирамиз.
Бу гапдан кейин Зайнаб янгасига қаради. Чувриндининг хотини суҳбатга аралашмоғи лозим
эканини фаҳмлади:
— Қоидангиз қизиқ экан-ку?! Отган одамни қидирмай, отилган одамнинг уйини титасизларми?
— Сиз ўзи ким бўласиз? — деди терговчилардан бири, ғаши келганини яширмай.
— Мен кеннайилариман. Ҳозир акаларини чақираман. Ўша киши билан гаплашасиз. Рухсат
берсалар тинтийсиз, бўлмаса йўқ.
— Биз рухсатни акаларидан эмас, прокурордан оламиз.
— Прокурорингиз ишхонангизда прокурор. Бу уйнинг прокурори бошқа, — у шундай деб
телефон гўшагини кўтарди-да, Асадбекнинг болохонасида ўтирган йигитларга қўнғироқ қилди:
— Алло, Асадбек аканинг уйларими? Бек акангизга айтинг, қизлариникига милиса келиб
ўтирибди. Ўзлари келмасалар ҳам Маҳмуджон акангиз тезда етиб келсинлар.
Гўшакни жойига қўйгач, гапларим буларга таъсир қилдими ё йўқми, деб уларга қараб қўйди.
Улар кимнинг уйига келишаётганини билишган эди. Тинтув ҳақида топшириқ берувчи
«Қаршилик қилишса қаттиқ турманглар», деб вазифани осонлаштирган эди. Ҳозир Асадбекка
хабар кетганида улар бир-бирларига «Нима қилдик?» деган маънода қараб олдилар.
— Яхши, акаларини кутсак кутармиз, — деди улардан бири, сир бой бермай. — Ташқарига
чиқиб турамиз.
Улар чиқишгач, Зайнаб ўрнидан туриб телевизорга яқинлашди-да, калит шодасини қўлига
олди. Калитлар худди қизиб тургандай, кафтини куйдиргандай бўлди. Шу боис шошиб,
калитларни чўнтагига солди.
Кўп фурсат ўтмай, ҳовлида Чувринди кўринди. Кутилмаган меҳмонлар билан нима ҳақдадир
суҳбатлашди. Кейин изн берди шекилли, улар ҳовлини айланиб, ошхонага, ҳожатхонага бирбир мўралаб, «тинтув» қилишгач, изларига қайтишди.
Зайнаб бу воқеани ҳам, ўша хотиннинг гапларини ҳам унутиб юборган эди. Нечундир ҳозир
эсига тушди. Қайсидир қариндошиникидами эди ё танишиникидами, ёдида йўқ, чарларида
хотинлар даврасида эрларнинг бузуқлиги ҳақида гап қўзғалди. «Хотинлар ичмаса ҳам
дастурхонни безаб туради» деган фикрда қўйилган шишаларнинг оғзи очилган, ундаги шайтон
суви айрим аёллар қонини кўпиртирган, ҳаё пардалари йиртилиб, тил жилови узилган эди.
Зайнаб ўшанда улардан нафратланиб чиқиб кетганди. Ҳозир эса улардан бирининг гаплари
ёдига тушди.
— Эркак зотининг палаги бузуқ. Мана-ман дегани ҳам юради. Юрмаса... — У уятсиз сўзлар
айтиб, хохолаб кулган, бу кулгуга бошқалар ҳам қийқириб қўшилишган, Зайнаб эса ғаши
келиб, ўрнида бир қимирлаб олган эди.
— Поччам ҳам юрадиларми? — деб сўраган эди бир аёл.
— Юрмай ўлсинми? Ўйнашдан келганини шундай билиб тураман.
— Сиз ҳам биттасини топа қолмайсизми?
— Топаман. Лекин ҳозир эмас. Худо уни шол қилиб қўйсин. Онаси ўпмаган қулинг ўргилсин бир
йигитни олиб келиб кўзининг олдида «қайтар дунё» қиламан-да!..
Шу гапдан кейин Зайнаб чиқиб кетган эди. Бир неча кун давомида «Ўз эрини шол бўлишини
истаган хотин бунчалар аҳмоқ экан?» деб ўйлаб юрди. Гарчи Элчинни севмаса-да, гарчи Элчин
унинг умид саройини вайрон этган бўлса-да, «ерим раққосалари билан маишат қилади», деган
гумонда юрса-да, унинг шу каби нияти йўқ эди.
Тўғри, Элчин ярим тунда тўйдан қайтган кезлари уни ўзига яқинлаштиришни истамасди. Гарчи
Элчин унга покиза эканини бир неча марта айтган бўлса-да, унинг бу гаплари Зайнабни маҳв
этган гумон булутларини тарқатишга ожиз эди. Эрини биров отиб қўйганини эшитганда
хаёлига келган биринчи фикр ҳам ўша гумон булутидан сув ичди: «Ўйнаш талашиб
отгандир!..» Терговчи «Душманлари йўқмиди?» деб сўраганида шу гумонини айтиб юборишига
салгина қолди.
Зайнаб, табиб айтганидай, бир кеча-кундуз ит азобини тортди. Кейин дори таъсир этиб,
ичидаги «илон»-лар ўлдими ёки чалажон бўлиб, уйқуга кетдими, ҳарҳолда безовта қилмай
қўйди. Иштаҳа кириб, ярим коса аччиқ мастава ичгач, пешонасида тер маржонлари пайдо
бўлди. Шу кунлар ичи Зайнабнинг ёнидан жилмаган, Зайнаб тан азобини тортган маҳалда ўзи
руҳ азобида қийналган Чувриндининг хотини яхшилик томон ўзгаришни сезиб, «Худога шукр»
деб қўйди. Чувриндининг «Сал ўзига келса телпон қил, эрини кўришга борсин», деган гапини
эслаб, Зайнабдан:
— Қоқиндиқ, би-ир баннисага бориб келмаймизми? — деб сўради. Уй бекасидан ижозат
ишораси бўлгач, телефон гўшагини кўтариб Асадбекнинг болохонасидаги йигитларга
мақсадларини баён қилди. Машина келгунига қадар ювиниб, тараниб олиш учун Зайнаб
ўрнидан турди. Ҳаммомдаги тошойнада ўз аксини кўриб, ҳайратдан қотди.
Ким бу? Кўзлари киртайган, сочлари паҳмоқ, нигоҳида ҳаёт нишонаси бўлмиш — чўғ қолмаган,
юзлари сомон рангини олган, кампирлик чегарасига яқинлашган бу аёл ким?
Наҳот шу аёл Зайнаб бўлса?! Ҳали йигирма бешга етмаган жувон деб ким айтади? Тим қора
кўзларининг соқчилари бўлмиш узун киприклари камон ўқларига айланиб, севги ёғида
қоврилаётган йигитлар қалбини вайрон қиларди, деса биров ишонармикин? Узоқ эмас, бир
йилгина муқаддам ўзини тошойнага солиб «Кумуш чиройли бўлганмикин ё менми?» деб
ўйлаган, ўз Отабегига етишмоқни орзу қилган қиз шуми?
Қарашидаги сулувлик қани?
Наҳот, кўзларидаги сурур нурини зулм пардаси батамом тўсган бўлса? Наҳот бу парда
умрининг сўнгига қадар ғолиб қолса?
Зайнаб «Шунчалик ўзгариб кетдимми?» деган ажабланиш билан тошойна олдида узоқ турди.
Ювиниб чиққач, ётоғидаги тошойна қаршисига ўтириб сочларини таради. Зайнабнинг ҳуснига
тўймай «Ўғлим каттароқ бўлганида шу қизни келин қилардим», деган армонда юрувчи
Чувриндининг хотини ҳам ундаги ўзгаришни кўриб, «Бечорагина, сўлиб қолди-я...» деб ачинди.
Ҳамшира уларни аввалдан танигандай илиқ кутиб олиб, «Элчин ака бугун анча яхшилар»,
деганича узун даҳлиз бўйлаб юриб, йўл бошлади. Даҳлизнинг адоғидаги эшикка етишганида
Чувриндининг хотини «Вой ўлмасам!» деб қўйди. Зайнаб «Нима бўлди?» дегандай унга қаради.
— Ёзувини ўқинг, вой ўлмасам...
Ўз хаёлларига банди бўлиб келаётган Зайнаб ёзувни ўқиди: «Ўликларни тирилтириш хонаси».
Ҳамшира аёлларнинг ажабланганини сезиб, кулимсираган ҳолда изоҳ берди:
— Бир куюнчак дўхтир акамиз борлар. Ҳамма ёзувларни ўзбекчалаштириб чиққанлар.
«Реаниматсия»ни шунақа таржима қилибдилар. Сал қўполроғ-а? Кўпчиликка ғалати туюляпти.
Зайнаб ҳозир бу таржиманинг қўпол ёки тўғри эканини мулоҳаза қиладиган ҳолатда эмас эди.
Шу боис «Эшикни очинг», дегандай ҳамширага қаради.
Ҳамшира «ўликларни тирилтириш хонаси» бекасига уларни рўпара қилиб, ўзи изига қайтди.
Бурнига найча уланган Элчин кўзлари юмуқ ҳолда ётарди. Унда ҳаёт нишонаси сезилмас эди.
— Кечаси ўзларига келдилар. Ҳозир яна уйқуга кетдилар. Кризис вақти ўтди шекилли.
Бу гапни эшитиб, Чувриндининг хотини:
— Ҳайрият-е, Худонинг ўзи сақласин-ей, — деб қўйди.
Зайнаб эса индамади.
«...Худо уни шол қилиб қўйсин. Онаси ўпмаган қулинг ўргилсин бир йигитни олиб келиб,
«қайтар дунё» қиламан...»
Зайнаб унутиб юборган ўша воқеани, ўша хотиннинг гапларини шу дамда, ўзи учун ҳам
кутилмаган бир ҳолда эслади. Эслади-ю, баданига муз югурди.
Рўпарада ётган, юзларидан қон қочган, бурнига ичакча уланган, кўринишидан тирикми ё ўлик
экани билинмаётган одам — унинг тан маҳрами. Бир ёстиққа бош қўйганидан бери қалбини
заррача бўлсин исита олмаган инсон. Энг муҳими...
Энг муҳими...
Бир йил муқаддам Зайнабнинг дунёси бир қўрғон каби эди. Бу қўрғонга ўзга кишиларнинг
кирмоғи мумкин эмасди. Кириш нима экан, ҳатто мўралаб қарамоғига ҳам ижозат йўқ эди. Уни
Элчин бузди. Яъжуж-маъжуж каби бостириб келди, бузди, топтади.
Авваллари бу қўрғонда меҳр ва умид гуллари парвариш этиларди. Энли бу гуллар қуриди. Энди
унда зулм ва адоват тиконлари ўсгуси...
Ҳозир айни дамда шу зулм ва адоват тиконлари илк нишона мевасини берди: инсон сифатида
эрига раҳми кела бошлаган Зайнаб бирдан ўзгарди — унга нафрат билан тикилди. Сўнг...
нафрат чекина борди. Чалажон ҳолдаги меҳр нафратнинг мутлақ ғолиб келишига йўл бермади.
Оқибатда манфий ва мусбат булутлар тўқнашувидан яшин чақнагани каби икки туйғунинг
олишувидан икки аланга ҳосил бўлди. Тутун аралаш, қора тусдаги аланга ўша хотиннинг
шармсиз гапларини шивирлаб айтиб, вужудини куйдирди. Кўз олдига ўзининг шармандали
ҳолати келиб, сесканиб кетди. Назарида Элчин кўзларини очгандай, «Сен шу даражада
шармандамисан?!» деб бақиргандай бўлди. Бу қарашнинг изидан «Шарманда! Шарманда!!»
деган ҳайқириқ деворларга урилиб, акс-садо бергандай туюлди. Бу ҳайқириқ Зайнабнинг
назарида бутун касалхонани остин-устун қилиб юборгандай бўлди. Юзлари қизиб ёна бошлади
гўё. У кафтларини юзларига босиб, кўзларини юмиб олди.
— Куюнманг, қоқиндиқ, уч-тўрт кунда дард кўрмагандай туриб кетадилар, Худо хоҳласа...
Чувриндининг хотини айтган гапни эшитди.
Кошки эди куюнса... Кошки эди, дардига малҳам бўлиш истаги мавжуд бўлса...
Қора тусдаги аланга инсонга хос туйғуларни ямлаб-ютишга интилади.
Чувриндининг хотини айтган гап эса оқиш тусли алангага мой бўлиб сепилади. Бу аланга
қувват олиб юқорига ўрлайди. Шармандалик жари йўлини тўсади.
«Бу ҳам бир инсон-ку? Қанча жабрлар чекди. Энди бу азоб ҳам бормиди? Кризис даври ўтгани
билан тузалиб кетмаса-чи? Ўлим олдида ўзига келган бўлса-чи? Сенга бир гапни айтишни
истаган бўлса-чи?.. Балки... Сени деб отишгандир?.. Аданг... нимага чақиртирган эдилар?..»
Кафтларини юзларига босганича турган Зайнаб бу гапларни ким шивирлаб айтганини билмади.
Фақат вужудини ёндираётган аланганинг пасайганини сезди. Кўзларини очиб, бармоқлари
орасидан эрига қаради. Қаради-ю, ўринда қора хотин ётганини кўриб яна кўзларини чирт
юмди. Дам ўтмай очди: яна ўша манзара! Хотин тиржайди:
— Агар эрингга қарамасанг, ўзинг шол бўлиб, азобланиб ўласан! — деб бақирди.
Унинг бақириғи бутун касалхона бўйлаб акс-садо бергандай бўлди. Зайнаб шошиб, янгаси
билан ҳамширага қаради — улар хотиржам эдилар.
— Кеннайи, юринг, — деди Зайнаб ялинчоқ оҳангда.
Унга ҳамширанинг гапи далда бўлди:
— Ҳа, борақолинглар, бу ерда кўп туриш мумкинмас.
Уйга қайтишганда Зайнабни унута бошлаган ичидаги «илон»лар яна қўзғалишди. Дори
ичганидан сўнг ҳам енгиллик сезилмади. Меҳмонхонага кириб, диванга беҳол ўтирганида
Чувриндининг хотини унга насиҳат қилди:
— Ҳали ўн гулингиздан бир гулингиз очилмаган, қоқиндиқ. Дардга сира-сира енгилманг. Ёш
жувон ҳар қандай дардга учраганда ҳам чарақлаб туриши керак. Гапларимга тушуняпсизми?
Зайнаб «Тушуняпман... Лекин, хотин киши азобланганида ҳам тиржайиб туриши керакми?»
деган маънода унга қараб олди.
— Хотин зоти эрига бепардоз кўринмаслиги керак. Сизга қараб ҳайрон бўляпман. Ёш нарса
уззу-кун тошойна олдида ўтирса ҳам айби йўқ. Сиз сочларингизга, қошларингизга
қарамайсиз...
— Қошимга? — Зайнаб ажабланиб, ихтиёрсиз равишда бармоқларини қошига теккизди. —
Қошимга нима қилибди?
— Озгина тердириб туриш керак. Ҳозир чой-пой ичволайлик-да, кейин сартарошхонага
борайлик. Таниш устам бор, бип-бинойи қилиб қўяди.
Бир жиҳатдан Зайнабнинг қимирлашга ҳоли йўқ эди. Иккинчи томондан эса шу пайтга қадар
сартарошхона остонасини ҳатламаган эди. Онаси пардоз-андозни ўрнига қўймагани учунми, у
ҳам безанишга қизиқмас эди. Тўғри, икки йил аввал ҳавасга қошини бўяётганида онаси кўриб
қолиб, бошини сарак-сарак қилиб чайқаган, «Вой, қизим-ей, қошларингни қийнаб нима
қиласан? Шу қаламсиз ҳам қошларинг қопқора. Ўзинг, Худога шукр, чип-чиройлисан.
Юзларингни бўясанг, масхарабозга ўхшаб қоласан», деган эди. Онасининг шу гаплари кифоя
қилиб, пардозга берилмади. Фақат янгаларнинг зўри билан никоҳ тўйи арафасида бир озгина
пардоз қилган бўлди. Ўшанда хоҳлаганига тегмаётгани учун безанишни истамаган эди. Ҳозир
эса Чувриндининг хотини ўша хоҳламаганига чиройли бўлиб кўринишга даъват этяпти...
— Кеннайи, ҳозирмас... кейинроқ, — деди Зайнаб.
— Кейинга суриб нима қиласиз?
— Энди одамлар... «Эри бунақа ётиб, ўзи пардоз қилиб юрибди», деб гап қилишади.
— Ҳа, одамлар гапираверишади, уларнинг нима ишлари бор экан?
— Сиз шунақа дейсиз-у...
— Майли, қоқиндиқ, ўзингиз биласиз. Унда мен уйимга бориб келайин.
— Раҳмат, кеннайи, бораверинг. Бугун анча тузукман, келиб овора бўлиб юрманг.
Зайнаб ўзини мажбур қилиб жилмайди. Чувриндининг хотини бу сохта жилмайиш ортидаги
дардни сезса-да, индамади.

Бало шамоли бало булутини ҳайдаб келгани каби Шариф Намозов боши узра бало дўли ёғила
бошлади.
Эрталаб ишга отланган дамда янги қурилган дарвозани кимдир тақиллатди, сўнгра жавоб
кутмай баланд овозда «Шариф ака, ҳов Шариф ака!» деб қайта-қайта чақирди. Шариф
«Ҳозир!» деб ташқарига чиққанида йўқловчи ҳовлига кириб бўлган эди. «Бунақа совуқ менга
чўт эмас», дегандай юпун кийинган, бир қўли шимининг чўнтагида, бир қўлининг
бармоқларига тутаб турган сигарет қистирган йигит Шарифни кўриб, жилмайди. Шариф уни
кўрибоқ таниди — бунақа хунук тиржаядиган одам дунё бўйича биттадир, уни унутиш ҳам
мумкин эмасдир. Йил бошида Қилич Сулаймоновнинг «марҳамати» билан қамоқхонада
ўтирганида унинг елкасига аввал беш, сўнгра ўттиз минг сўмни «илган», «Тилла тишинг
бўлмаса каллангни суғуриб оламан, беш мингга арзийдими ўзи калланг?» деб пўписа қилган бу
нусха баъзан тушларига ҳам кирарди.
Шариф «Бу нима қилиб юрибди? Уйимни қандай топиб келди?» деб ўйлашга ҳам улгурмади.
Йигит:
— Вей, пахан, уйлар ништяк-ку, а? Қойилман, эркак, қойилман, гап йўқ! — деб сўрашмоқ учун
қўл узатди. — Шу кўчага йўлим тушиб қолувди, паханни бир кўриб кетай, дедим. Братанлар
«Қадрдон бўп қолувдик, жа дараклари йўқ», деб хапа бўлишди. Мени танидингизми, ўзи?
— Танидим, — деди Шариф, энсаси қотганини яширмай.
— Қойилман! Памяти зўр одамларга беш кетаман. Мен братанларга айтдим. «Пахан унутадиган
тарвузлардан эмас», дедим. Братанлар мени омонатни олиб келишга юборишди.
— Қанақа омонат? — деди Шариф ажабланиб.
— Ие, пахан? — йигит оғзининг таноби қочди. — Памятнинг бир чеккасини қурт еганми, а?
Кеннаяшкага икки марта саломхатни ким ёзувди? Бир марта беш кусок, кейинги сафар ўттизта.
Иккаласини қўшсак ўттиз бешми? Қачон беришинг керак эди? Январда, а? Ўн бир ой ўтдими?
Ҳар ойга яна бешдан қўшсак қанча бўлади? Эллик бешми? Оптом ҳисобласак, эллик бешга
ўттиз беш — тўқсонми? Менинг чиқиб келишим ўнтага тушди. Энди округлят қилсак юзтагина
кусок бўларкан.
Йигитнинг ишшайган ҳолда ҳисоб-китоб қилиши Шарифнинг сабр косасини тўлдирди, беихтиёр
жеркиб юборди:
— Нима деб валдираяпсан, калланг борми ўзи?
Ишшайиб турган лаблар яна жойига йиғилди, аммо ғазабдан титрамади. Ғазаб чўғлари
кўзларига кўчди. Йигитнинг ўтли назари Шарифнинг кўкрагини тешиб ўтгандай бўлди.
— Менинг каллам йўқ! — деди у таҳдидли оҳангда. — Менга калланинг нима кераги бор? Менга
пул керак! Юз мингни топиб, санаб бериш учун калла сенга керак!
— Менда бунча пул йўқ, — деди Шариф сал бўшашиб.
— Винзавод директорида юз минг топилмас экан, деган анекдотни эшитса, одамлар балдет
қилиб қолишади. Бўпти, сен «Валдирама!» дединг, гапни резинка қилмайман. Эски
ошначилигимиз ҳурмати, сенга кечгача вақт бераман. Кечқурун олтида келаман. Тўққизда
жойимда бўлишим керак. Ё пулни олиб бораман...
— Ё калламни оласанми?
— Вей, пахан, сенинг бу дурной башканг кимга керак? Сен менинг мазгамни тақиллатма, нима
қилишни ўзим биламан. Болаларинг кўринишмайди, мактабда шекилли, а? Ҳозир кўриб қолдим
кетишаётганини... Каттангга янги палто олиб берибсан,а? Сендақа добрий папашкаларни яхши
кўраман.
Шариф унинг нимага шаъма қилаётганини англаб, қўрқиб кетди:
— Болаларимга тегма!
— Умнитса! Буниси энди ўзингга боғлиқ. Хайр, соат олтида келаман. — Йигит шундай деб
сигаретини чуқур-чуқур тортди-да, тутунини Шарифга қараб пуфлаб, сигарет қолдиғини унинг
оёғи ёнига ташлади. Ўгирилиб, бир-икки қадам қўйгач, тўхтади. Бошини буриб, тахтадек қотиб
қолган Шарифга қаради:
— Курортдалигингда ювошгина бола эдинг. Энди сал қўрсроқ бўлиб қолибсан. Асадбек
воспитаниянгни бузибди. Сенга маслаҳатим: Бек акангни бу ишларга путат қилма. Бу дунёда
ундан қўрқмайдиган одамлар ҳам бор, билиб қўй! Ҳа, хотининг сутга чиққан экан. Одам кўп.
Навбатда турибди. Пахан, хотин деганни эҳтиёт қилиш керак. Ҳеч қайси давлатда винзавод
директорининг хотини азонлаб сутга югурмайди. Мазгангни ишлат, ҳе сўтак!
Йигит шундай дегач, тез-тез юрганича чиқиб кетди.
Шариф эса икки-уч дақиқагина давом этган бу суҳбат тушими ё ўнгида содир бўлдими —
фарқламай, гангиган ҳолда туриб қолди.
Ғофилваш банда... Боши тошдеворга урилгач, «Бу девор қайдан пайдо бўлди?» деб
ҳайратланади. Бошқалар кўрган деворни кўрмайди. Шайтон кўзларини бойлик пардаси билан
тўсган бўлса на қилсин?
Жоҳил банда... Яратганнинг «Я бани Адама! Иза роайта-л-ғина муқбилан аълайка фақул занбун
аъжилатун уқубатуҳу» деб огоҳлантирганини билмаса, ким айбдор?
Чорасиз банда...
«Яшамоқнинг лаззати илмда», деб юрган одам «Дунёнинг пойдевори бойликда», деган
фитнали қарорга келган экан, энди нима қилсин?
Яқиндагина ҳаромдан ҳазар қилиб юрган одам ҳаромсиз яшай олмаслик даражасига етган
бўлса-чи?
Хотини «Шу данғиллама иморатдан кўра ўзимизнинг кулбамиз дуруст, дадаси. Мойли нондан
қора нонимиз аълороқ. Ўйлаб иш қилинг, улар бизга бошпана қуришмаяпти, худди кафан
бичишяпти-я?» деганида қандай жавоб қилиб эди-я? «Давлатинг илм қадрига етмади. Мана
шулар етишди. Илмимни кимга, қанчага, қанақа тарзда сотаман — бу менинг ишим...»
Шундай иморат солиб берган валинеъматлар яна юз минг топиб беришга ёки ўша
муттаҳамнинг кекирдагини узиб олишга қодирмасмилар? Ундан баттарини-да қилиш
қўлларидан келади. Лекин гап бунда эмас.
Гап... болаларда... У ҳаммасини кузатибди! Мактаб йўлини... Хотинининг сутга навбатда
турганини...
Беихтиёр турмадаги воқеа ёдига тушди:
Қарзини вақтида тўлолмаган одамнинг боши худди тарвуз танлаётгандай қаттиқ сиқилди.
Оғриққа чидолмай додлаганида икки бармоқ бурнига тиқилиб, пастки жағи босилди. Сўнг...
япалоқ омбур билан тилла тишлар бир-бир суғуриб олинди. Оғзи қонга тўлган одам вовайло
айтганича қолаверди...
Шарифнинг ўзи шу ҳолга тушса майлига. Бир бошга — бир ўлим. Лекин болалари...
«Қочириш керак! Яшириш керак! Ҳозироқ!» Хаёлига келган бу фикр уни жойидан қўзғатди.
Шошилинч равишда дарвоза томон юрди. Аммо остона ҳатлади-ю, кетма-кет келиб тўхтаган
икки «Волга»ни кўриб, ажабланди. Олдиндаги «Волга»дан биринчи бўлиб тушган калта
курткали малла соч аёл тез-тез юрганича Шарифга яқинлашди-да, кўзларига тикилганича:
— Намозов Шариф? — деб русчалаб сўради.
Кулранг жинси шими сонларига ёпишиб турган, юрганида аёллик назокатига нисбатан
эркаклик шаҳдамлиги устунроқ бўлган хипчабел хонимни Шариф аввалига Португалиядан
келган вакилмикин, деб фараз қилди. Шу боис умидли бир оҳангда:
— Менман, — деди.
— Намозов, тез ичкарига кир! — Малласочнинг таҳдидли буйруғи Шарифдаги умидли ўйни
маҳф этди-ю, нотинч гумонлар эшигини ланг очди.
— Нима гап, тинчликми? — деди Шариф бир оз довдираган ҳолда.
— Кир дегандан кейин, кир! — Аёл шундай деб уни елкасидан ушлаб, енгил силтади.
Шариф «Кимсан ўзинг, нимага туртасан?» дейишга оғиз жуфтлади-ю, машиналардан тушиб
келаётган йигитларни кўриб, итоат этишдан бошқа чораси йўқлигини англади.
— Кир, деганда кира қолмайсизми? — деди етиб келган йигитлардан бири ўзбекчалаб.
— Киришга кираман, нима гаплигини тушунтирсанглар-чи ахир? — деди Шариф ялинчоқ
оҳангда.
— Гапга тушунмайдиган эшшакмисан, нима бало?! — Ҳалиги йигит шундай деб билагидан
ушлаб, қўлини қайирди. Оғриққа чидолмаган Шариф шартта орқасига ўгирилганини ўзи ҳам
сезмай қолди. Гарданига бир мушт тушгач, ўзини ҳовлида кўрди.
— Уйда ким бор? — деб сўради малласоч.
— Ҳеч ким йўқ, — деди Шариф яна бир мушт тушиб қолишидан чўчиб. — Болаларим мактабда.
Хотиним сутга кетган.
— Ўзинг қаёққа кетмоқчийдинг?
— Ишга.
— Ишга яёв борасанми?
— Йўқ, машина келиб қолиши керак.
Дастлабки сўроқдан кўнгли тўлган малласоч курткасининг чўнтагидан сигарет чиқариб
лабларига қистирди. Шарифнинг қўлини қайириб, гарданига мушт урган йигит чаққонлик
билан ёққични ёқиб, алангасини хонимга тутди.
— Ҳаммаёқни қараб чиқинглар, — деди хоним сигаретни тутатгач. — Биронта ҳам тирқиш
қолмасин, — у шундай деб ҳали бўёқдан чиқмагани учун кўчиб кирилмаган уйга синчиклаб
разм солди-да, Шарифга: — қани, Хива хони, уйингга бошла, — деб буюрди.
Эски уйга киргач, уриниб қолган хона анжомларига ажабланиб қаради. Ўртадаги эски думалоқ
столни айланиб ўтди-да, хона тўридаги диванга ўтирди. Кейин ён чўнтагидан қизил рангдаги
гувоҳномасини чиқариб:
— Арина Бергер, СССР прокуратурасиданман, — деди-да, Шарифга кўз-кўз қилгач, жойига
солиб қўйди. Сўнг сигарет кулини гилам устига қоқиб, Шарифга савол назари билан қаради: —
хўш, ўзинг кўрсатасанми ё бизни қийнайсанми? Билиб қўй, бизни қийнасанг, ўзингга ёмон.
— Нимани кўрсатай?
— Овсармисан? Қани, ўйлаб кўр-чи? СССР прокуратурасига нимани кўрсатиш мумкин?
Эркаклигингнинг исботиними? — Бергер масхараомуз тиржайди.
Аёл кишидан бунақа гап чиқиши мумкинлигини ўйламаган Шариф сал довдиради:
— Унақа деганим йўқ... Аниқроқ айтинг-да...
— Аниғими? Тўплаган бойлигингни кўрсат менга!
— Тўплаган бойлигим... Йўқ...
— Йўқми? Бу уйни қайси пулга қурдинг?
— Уйними... ошна-оғайниларим...
— Ўчир! Мен сенга чўпчакка ишонадиган қизча эмасман. Сибирга виноларни текинга
юбордингми?
— Сибирга?.. Йўқ, давлат белгилаган нархда юборилади.
— Намозов! Сени олим дейишувди. Олиммисан, аҳмоқмисан — айт! Йўқ, айтма. Шу
туришингдан маълум — тўнкасан сен! — У шундай деб Шариф томонга қараб «чирт» этиб
тупурди. — Сен сассиқ ҳайвонни деб мен икки қитъани босиб, учиб келдимми?
Шу пайт ҳовлида Насибанинг «Кимсизлар, нима қиляпсизлар?» деган овози келди.
— Ким у? — деб сўради Бергер.
— Хотиним...
— Влад, олиб кир уни.
Шарифнинг орқасида турган йигит ташқарига чиқиб, Насибани бошлаб кирди.
— Вой, дадаси, нима бўлди? — деди Насиба остона ҳатламай туриб.
— Жим! — деб бақирди Бергер. — Фақат русча гаплашилсин! Намозовамисан? Яқинроқ кел.
Демак, сен бу нусханинг хотинисан?
— Ҳа, — деди Насиба бош ирғиб. У русчага нўноқ эди. Шундай бўлса ҳам эплаштириб сўради:
— нима керак?
— Саволни мен бераман, Намозова! — Бергер сигарет тутатиб, кулини гилам устига қоқди: —
Нечта боланг бор?
— Тўртта... уч ўғил, бир қиз.
— Ҳа... болаларингга ота зарур экан. Менга қара, Намозова, агар сенга эр керак бўлса,
айтасан: эринг пулларни қаерга яширган?
— Пул? Қанақа пул? — Насиба шундай деб эрига қаради. Шариф «Ўзим ҳам ҳайронман?»
дегандай елка қисди.
— Кўзимга қара! — деб бақирди Бергер. — Айтсанг— эр сеники. Айтмасанг олиб кетаман.
Суяклари қамоқда чирийди.
— Арина Иосифовна, қўшниларни чақирайми? — деб сўради йигитлардан бири.
— Йўқ, аввал айтишсин. — Йигит «тушунарли» дегандай изига қайтгач, Бергер Шарифга
қаради: — Намозов, Козлов берган икки миллионни қаерга қўйдинг? Яхшиликча айт.
Бергерга Москвада берилган маълумотда «Козлов бир миллион юборган», дейилган бўлса-да, у
«Тўплаб қўйгани ҳам бор», деган ишончда «икки миллион»дан гап очган эди. Бергернинг
мўлжалича, Козлов юборган пул давлатга топширилган тақдирда винзавод бошқонидан тортиб
олингани ўзининг ҳамёнига тушиши керак эди. У, гарчи бу ердагиларни «профессионал
лаёқатсизлик»да айблаётган бўлса-да, Москвада Хонгирей томонидан берилган маълумот сохта
эканини ўйлаб ҳам кўрмаган эди. Яқинда салафлари қопчиқларини тўлдириб кетганларидан
хабардор Бергер ўзининг сафари ҳам шундай тугашига амин эди. Ҳозирги саволидан сўнг
Шарифнинг ўйланиб қолганини кўриб «Илинди!» деган фикрда ичдан қувонди.
Йўқ, Шариф «илинмаган» эди. «Козлов» деганини қачондир, қаердадир эшитган эди. У
«Козловни кимдан эшитган эдим?» деб эслашга уринаётганди. Ҳа, эслади! Қилич Сулаймонов
йигирма кунми, бир ойми аввал «Красноярда Козлов деган харидоримизнинг сўраганини
берайлик» деган эди. Ўшанда Шариф «Уларнинг лимити йўқ», деганида Қилич Сулаймонов
«Лимитни бизга қўйиб беринг» деган эди. «Бу хотин ўша Козловни айтяптими? Козловга вино
юборилган эканми? У менга икки миллион сўм берибдими?..»
— Хўш? Намозов, мен сендан жавоб кутяпман!
— Нима сўрадингиз?
— Намозов, ўзингни меровликка солма. Агар бу тўнка миянг ишламаётган бўлса, ишлатадиган
усулларимиз бор!
— Меровлик қилаётганим йўқ, саволингизни тушунмадим.
— Нимасига тушунмаяпсан: Козловдан олган пулларингни мана бу ерга қўй! — Бергер шундай
деб думалоқ стол устини кўрсатди.
— Козлов? — Шариф бир зум сукут қилди. — Танимайман бунақа одамни.
— Танимайсанми? Козловни, Алексей Петровични-я? Красноярскка неча тонна вино
юборганингни ҳам билмайсанми?
— Жўнатиш билан мен шуғулланмайман. Ўринбосарим бор.
— Қалбаки ҳужжатларга ҳам ўринбосаринг имзо чекканми? Сен менга чўпчагингни айтма,
Намозов! — Бергер шундай дегач, Насибага қаради: — Намозова, сен ҳеч эрингга хиёнат
қилганмисан?
— Нима?
Насиба унинг саволини тушунмади. Бергер саволни аниқлаштирди:
— Бегона эркак билан бўлганмисан?
— Вой... нимага... — Насиба русчалаб тушунтиролмай: — Вой, шарманда, — деб қўйди.
— Намозов, хотинингни бегона эркак билан бўлганини кўрганмисан?
— Йўқ, — деди Шариф унинг мақсадини англамай.
— Ҳозир кўрасан. Айтсанг — айтдинг. Айтмасанг, хотининг билан шу ерда, кўзинг олдида
кетма-кет маишат қилишади.
— Менинг бойлигим йўқ, бор нарсам — кўриб турганингиз. Ишонинг, Козловни ҳам
танимайман... — деди Шариф ялинчоқ оҳангда.
Бергер унинг гапларини тинглашни ҳам истамади.
— Влад, бошла. Тўртта туққан бўлса ҳам, кўриниши қиздек. Қора хотинлар зўр бўлади, деб
эшитганман.
Бергернинг амрини сўзсиз бажаришга ўрганган кенг елкали йигит Насибага яқинлашиб
қучоқлаб олди. Кучли панжалар аёлнинг кўкракларини сиқди. Насиба ҳам тан оғриғига, кўпроқ
номус оғриғига чидолмай дод деб юборди. Шариф хотинини ажратишга интилган эди, Бергер
ўрнидан сапчиб туриб, йўлини тўсди-да, икки чоти орасини мўлжаллаб қаттиқ тепди. Шариф
букчайиб қолди, нафас олиши қийинлашди.
— Тўхта, — деди Бергер Владга, — ўзига келиб олсин. Бўлмаса томошанинг қизиғи қолмайди.
— Бергер Насибага яқинлашиб, юзига енгил шапати урди: — Намозова, сен қаршилик қилма,
ўзинг ечин. Мен хоҳлаган иш барибир бўлади. Мен «Йигитлар маишат қилишади», дедимми,
демак қилишади. Еттита йигит сени қийнаб қўйиши мумкин, билиб қўй. Кейин... — Бергер
заҳарли кулди: — тўққиз ойдан кейин туққан болангнинг отаси кимлигини билолмай гарангсиб
юрасан. Лекин... сен ўзингни номусли аёл деб биласан-а? Номусли бўлсанг, пулни қаерга
яширганларингни айт. Хўш? Ҳовлига кўмиб қўйганмисанлар? Ё қариндошларингникидами? Айт!
Балки манави янги уйингнинг ғиштлари орасига териб юборгандирсанлар, а? Агар хоҳласам
уйингни ҳам бузиб кўришади. Унда ҳам эрсиз қоласан, ҳам уйсиз. Хўш, айтасанми?
— Пулимиз йўқ, — деди Насиба йиғламсираб.
— Влад, вақтни ўтказма, бу тўнкаларга гап тушунтириб бўлмайди. Эри ўзига келгунича
ечинтириб қўя қол.
Бир зумда Насибанинг кийимлари парча-парча қилиб йиртилиб, ярим яланғоч ҳолга келди.
Икки қўли билан кўкракларини тўсиб, аёзда қолгандай титрай бошлади.
Бу орада Шариф сал ўзига келиб, қаддини ростлади.
— Намозов, эсингни йиғ, агар олиб кетсам, у ёқда баттарроқ азоблар бор. Айт, Козловдан пул
олдингми?
— Йўқ, танимайман, унақа одамни.
— Влад, бошла!
Влад дегани астойдил равишда шимини еча бошлади. Орқада турган йигит эса, Шарифнинг
сочларини чангаллаб тортди.
— Тўхтанг! — деб бақирди Шариф жон ҳолатда. — Айтаман, тўхтанг. Фақат, хотинимга
тегманг.
— Ҳа, эркакка ўхшар экансан-ку! Влад, шимингни кий. Осиёликлар номусни ҳамма нарсадан
устун қўйишади, билиб қўй. Хўш, Намозов, энди айт.
— Аввал хотиним чиқиб кетсин. У билмайди.
— Сен бизга шарт қўйма, Намозов.
— Бунақа ҳолатда айтолмайман.
— Майли, Намозова, нима, совқотдингми? Кийиниб ола қол. Пулларни санаётганда бунчалик
титрамагандирсан, а? Хўш, Намозов?
— Мени бу ердан олиб кетинг. Айтсам, мени ўлдиришади. Пул менда эмас.
— Қиз-з-зиқ... — Бергер шундай деб Шарифга яқинлашди-да, тутаб тугай бошлаган сигарет
чўғини унинг юзига босди. Шариф инграб юборди.
Кийина бошлаган Насиба эса эрига қараб қолди.
— Сен кийинавер, — деди Влад, уни туртиб.
— Намозов, ўтир, ёз, — деди Бергер.
— Нимани?
— Козловдан икки миллион рубл олганингни ёз. Қаердалигини майли, кейинроқ айтасан.
Шариф тамоман гангиб қолган эди.
Яйраб, ўйноқлаб юрган қўзи тўсатдан қўл-оёқлари боғланганида, тепасида пичоғини
қайраётган қассобга мўлтиллаб қараганини кузатганмисиз? Ҳозир Шариф ана шу жавдираш
билан қарарди. У ҳозир ўзини ўйламас, аҳли аёли билан фарзандларидан хавотирда эди.
Ёзда у ғалати манзаранинг гувоҳи бўлганди: чумчуқнинг ҳали учирма бўлмаган боласи уясидан
тушиб кетган экан. Мушук тайёр луқмани кўриши билан писиб кела бошлади. Чумчуқча
чириллаб қочмоқни, учмоқни ихтиёр этарди. Аммо қора булут каби бостириб келаётган
мушукнинг муддаога етмоғи аёнроқ эди. Мушук қушчага яқин келган онида икки чумчуқ пайдо
бўлди. Уларнинг бири ҳеч тап тортмай, мушукнинг юзига урилди. Уларнинг «жанги» узоқ
давом этмади. Мушукнинг панжаси унинг ҳамласидан кучлироқ чиқди. Мушук чалажон
чумчуққа «Сен энди ҳаппаи ҳалол ўзимникисан. Манави жимиртак бирор кавакка кириб ғойиб
бўлмасидан еб олай», дегандай қараб қўйиб, яна ўлжаси изига тушди. Шунда иккинчи чумчуқ
унга ҳужум қилмади, балки қаноти сингандай унинг йўлига қулади. Сўнг, қанотларини ерга
урганича чирқираб, судрала бошлади. Мушук энди унинг изига тушди. Чумчуқ судрала-судрала
уни боласидан узоқлаштирди. Аммо... ўзи мушукка ем бўлди.
Шариф ўшанда бу манзарани қизиқиб томоша қилган, аммо мушукни ҳайдаб, қушларни асраб
қолиш лозимлигини ўйламаган эди. Бу воқеани хотинига айтганида Насиба ранжиб,
«Чумчуқлар увол бўлиб- ди-я...» деб ачинган эди.
Ҳозир ўзи ўша чумчуқ ҳолига тушди.
«Эрталабки нусха болаларимга шаъма қилди. У юз минг сўраган эди. Буниси икки миллион
талаб қиляпти. У-ку, одам қонини сўриб юрувчи ҳайвон. Касби шунақа. Булар-чи? Қайси бири
баттарроқ? Масковдан келдим, деб нимани хоҳласа қилаверадими? Итми-мушукми, Масковдан
келдим, деб бир чеккадан қийратаверса, биров уларга пишт демаса...»
Шариф буларни ҳозир эмас, кейинроқ, қамоқнинг бир кишилик совуқ хонасида ётганида
ўйлайди. Ҳозир эса мушукни чалғитмоқчи бўлган чумчуқ каби Арина Бергер деган бу зулм
қилғувчини уйидан узоқлаштиришни истайди...

Ботировнинг шаҳар турмасига келтирилганини Зоҳидга маълум қилишди. Зоҳид зўрланган қиз
— Моҳира Нуриддинованинг гапларига қониқмаган бўлса-да, уни иккинчи сўроққа чақиришга
шошилмади. Зўрлаган — Шокир Ботиров билан юзма-юз бўлганидан кейин ишни давом
эттиришга қарор қилган эди.
Зоҳид кўчага чиққанида йўл-йўлакай Ҳамдам Толиповни йўқлаб ўтишга қарор қилди. У бир
неча кундан бери Саид Қодиров айтган гапларнинг мағзини чақиш билан банд эди.
«Ҳосилбойвачча изсиз кетиши мумкин эмас, — деб ўйлади у. — Катта йўл бўйида ёқилган
мурдалар тақдири билан биров қизиқмади. Улар томчилар эди. Қумга томдилару йўқ бўлдилар.
Ҳосилбойвачча денгиз эмас, кўл ҳам эмас. Балки кўлмакдир. Бироқ, кўлмакка чўп ташласанг
ҳам чайқалади. Сассиқ кўлмак бўлса, ҳиди чиқади. Ҳосилбойваччанинг атрофидагилар нима
учун жим? Нега чайқалмадилар?..» Асадбекнинг йўриғидан бехабар Зоҳид ўзича калаванинг
учини ечмоқчи бўлади. У «Ҳосилбойвачча у ёқ-бу ёққа қочиб кетмадимикин?» деб ҳам
ўйлади. Аммо Саид Қодировнинг бу тўдада «одами борлиги»ни маълум қилиши хаёлларини
маълум чегарада чеклашга мажбур этди.
Ҳамдам Толиповни йўқлашдан мақсади ҳам шу муаммони ечишга интилиши, унинг «миш-миш
овлаш»га усталигидан фойдаланиш.
Ҳамдам хонасида ёлғиз эмас эди. Хона тутунга тўла бўлса ҳам, у навбатдаги сигаретини
баралла бурқситиб ўтирарди. Зоҳидга Ҳамдамнинг иши унча юришмай тургани шундан аён
бўлди. Ҳали муштлари, тепкиларини ишга сола олмаганидан хуноб кўринади. Башанг кийинган,
бўлиқ юзлари пўрсилдоқ нондай қизариб турган, бармоғига ёқут кўзли йўғон узук таққан
одамда эса хавотир ёки ташвиш сезилмас эди.
Хонада бошқа стул йўқлиги сабабли Зоҳид дераза токчасига суянди.
— Кўриб қўйинг, ўртоқ прокурор, баъзан «Ишингнинг тайини йўқ», деб танбеҳ берасиз. Мана
бунақа акахонлар билан икки соатлаб отамлашсагу бир тайинли гап чиқмаса, ишда қанақа
унум бўлсин?
— Энди ука, гапни икки соатдан бери мен эмас, сиз чўзяпсиз. Сизга лўндасини айтдим:
қайнонам азалдан мени ёмон кўради. Қизини укасининг ўғлига бермоқчи бўлиб юраркан, қизи
унга тегмаса, мен айбдорманми? Қизи менга хуштор эди, қайнонам шунисига чидолмади. Ҳозир
ҳам чидолмайди. Зоти паст уларнинг аслида.
Зоҳидга бу одамнинг гап оҳанги ғалати туюлиб, гапга аралашди:
— Қайнонангизнинг қизлари — сизнинг хотинингиз-да, а?
— Ҳа, ҳамма гап шунинг устида.
— Зоти паст, дедингиз, демак, ўзингиз ҳам зоти пастга тенглашибсиз-да, а?
— Энди... ёшлик-да, хуштор бўлганидан кейин...
— Хотинингиз сизни яхши кўрар экан, сиз-чи? Яхши кўрмасмидингиз? Бўйнингизга осилиб
«Мени олсанг ҳам оласан, олмасанг ҳам оласан!» деб туриб олганми?
— Э, ука...
— Бу одам сизга ука эмас, прокурор! Шаҳар прокуратурасидан! — деди Ҳамдам зарда билан.
— Узр, ўртоқ прокурор, танимаганини сийламас, деган мақол бор-ку. Билмапман, кечирасиз.
Сиз жуда тўғри савол бердингиз. Уни ўзим ҳам яхши кўрардим. Йигитлик ўзингизга маълум.
«Муҳаббатнинг кўзи кўр», дейишади-ку... Ундан ташқари ғунажин кўзини сузиб турганидан
кейин ҳар қанақа тентак буқача арқонини узади-да...
— Энди-чи, энди ёмон кўриб қолдингизми?
— Эндими... энди...
— Чайналмай айтаверинг: энди у хотин йўқ, ўлган! Бу акахонни қаранг, ўртоқ прокурор,
хотинларини жарроҳнинг қўлига топшириб, ўзлари Ялтага жўнаворибдилар. Буларнинг бир
мақоли бор: «Пулинг бўлса халтада, ялло қилгин Ялтада», шунақами, а?
— Дам олиш гуноҳ эмас-ку? Касали оғирлигини билмабман, дедим-ку? Ўзим ҳам армондаман.
Ҳамдам бу одамнинг айёрлигидан ғижиниб «Илгари тентак буқача бўлганингиз рост экан, энди
улғайиб ғирт аҳмоқ ҳўкиз бўлибсиз», демоққа шайланди-ю, аммо бу ташбеҳдан ўзини тийиб,
гапнинг лўндасини айтиб қўя қолди:
— Эй, инсон, одам дегани қўйини қассобга берса ҳам, сўйгунича пойлаб туради. Сиз
қайнонангизга мағзава ағдариб, ўзингиз сувдан қуруқ чиқмоқчимисиз? Ўртоқ прокурор, бу
одамнинг яна битта қилиғини айтайми: Ялтага ўйнашларини ачомлаб кетишларидан олдин...
— Ҳеч қанақа ўйнаш йўқ. Бу ердан бошлаб кетадиган аҳмоқ эмасман. Ялтада дарахтга қараб
аксираб юборсанг, мингта қулинг ўргилсин жонон ёғилади. Ўрисларда мақол бор: «Тулага ўз
самовари билан борилмайди».
— Қаранг, ўртоқ прокурор, бу акахонимизнинг турган-битганлари ғиж-ғиж мақол. Ҳатто
ўрисларникини ҳам биладилар. Ўзбекларда ҳам бир мақол бўларди, балки биларсиз? Нима эди.
«Чучварани хом санаманг»миди? Акахон, мен Толиповман! Мана, менга ишонмасангиз, ўртоқ
прокурор айтсинлар, мен ушлаган жойимдан кесаман. Ҳали ҳеч ким мени сувга олиб бориб,
суғормай олиб келмаган. Ким билан борганингизни икки-уч кунда ўзингизга айтаман.
Хоҳласангиз гаров ўйнаймиз: мен сизга ўйнашингизни рўпара қиламан, сиз эса... сизни
бичамиз-қўямиз, келишдикми?
— Йўқ, келишмадик. Сизларни биламан, кўчадан битта шалоқни олиб келиб рўпара қиласиз.
Юзта гувоҳ ҳам топасиз.
— Йў-ўқ, акахон, — деди Ҳамдам ўрнидан туриб, — гаровда бунақа ғирромлик бўлмайди. Аниқ
далил билан исботлайман. Исботлай олмасам, майли, «Иш»ни ёпаман.
— Қанақа «Иш»? Қуруқ туҳмат бу!
— Тўғри, ҳозирча жиноий иш қўзғолгани йўқ. Ҳозирча ариза бор. Бурнимнинг катталигини
кўряпсизми? Мана шу бурним жуда сезгир-да. Ҳозирнинг ўзида жиноятнинг ҳидини сезиб
турибди. Ўртоқ прокурор, бу акахон Ялтага ўйнашларини ачомлаб жўнашларидан олдин
дўхтирга озгинагина чойчақа узатиб «Наркозни аяманг, бечора бу дунёда қийналиб кетди,
ухлаганича уйғонмай қўя қолсин», деганлар.
— Туҳмат!
— Ўртоқ прокурор, сиздан маслаҳат сўрамоқчиман: мурдани кавлаб олиб текширишни нима
дейишарди?.. Ҳа, эксгуматсия! Экспертиза унинг касали, берилган наркоз даражасини аниқлаб
берса керак, дейман, а? Ана ундан кейин дўхтиржон ҳам сайраб берарлар? Ана шунда бу
акахонни икки қўллаб сизга узатамиз. Ахир қотиллик билан кўпроқ прокуратура шуғулланади,
тўғрими?
— Андишанинг отини қўрқоқ деманг, оғайни. Мени қўрқитмай қўя қолинг, ёш бола эмасман.
Қонунни сиздан бошқа биладиганлар ҳам бор. Эксгуматсия қилгингиз келса, қилаверинг. Аммо
билиб қўйинг: шахсан ўзимнинг иштирокимда очасиз.
— Ие, бўлмасам-чи? — деди Ҳамдам қўлларини ёйиб. — Сизсиз бўларканми бу иш. Энди гапни
кўпайтирмай қўя қолайлик. Маслаҳатимиз пишди, а? Энди мана бу ерга чиройликкина
имзоингизни қўйиб беринг.
— Нима бу?
— Аввал ўқинг. Қонунда аввал ўқиб кейин қўл қўйилсин, дейилган. Сиз иш бир ёқлама
бўлгунича шаҳардан ташқарига чиқмай турасиз. Чақирганим замоним «Лаббай!» деб етиб
келишингиз керак бўлади. Болалигингизда пионер бўлгансиз-ку, а? Шиорингиз «Всегда
готов!»миди? Ҳа, билар экансиз. Мабодо битта-яримта сизга телефон қилиб қолса, шу шиор
эсингизда турсин.
— Менинг телефоним ишламайди, бу бир. Иккинчидан мен пионер бўлмаганман. Шу шиорни
билмаганим учун «Мафкуранг бузуқ», деб қабул қилишмаган.
— Хотиржам бўлинг, телефонингизни ишлатиб қўйишади. Мафкурангизни ҳам созлаб
қўйишади.
Ўзаро пичинг тошлари отиб тугатилгач, тилхатга имзо чекилди-ю, «қайнона туҳматига учраган
бечора куёв» хонани тарк этди. Эшик ёпилиши билан Ҳамдам унинг изидан ғазаб тошларини
отди.
— Ҳайвон! Тўнғиз!
«Тўнғиз» «унвони» камлик қилдими, кейинги «тош»лар унинг онаси-ю, амма-холаларини
тилга олиш билан отилди.
— Кўрдингми, бу ит эмганни, — деди Ҳамдам, сал ҳовури босилгач. — Бешта боласи бор экан.
Кўнгли янгисини тусаб қолган бу буқанинг. «Иш»ини судга оширмай бўғиб ўлдириб қўйгим
келяпти.
— Ҳали айби исботланмади-ку, балки чиндан ҳам қайнонаси...
— Сен прокурор, ҳали боласан. Бунақа ишларга ақлинг етмайди. Ҳозиргина айтдим-ку, бурним
сезгир, деб... Хўп, буни қўявер, ўзингнинг ишларинг қалай?
— Юрибмиз ишла-аб...
— Асадбекларни қўлга олибсанми, а?
Ҳамдамдаги қолган-қутган заҳар томчиларининг ўзига аталганини сезган Зоҳид унинг
пичингига эътибор бермай:
— Оляпмиз, — деб қўйди.
— Оляпсизми ё чўкяпсизми?
— Униси ҳам, буниси ҳам.
— Кейингиси тўғрироқдир.
— Балки... Сиз мабодо Ҳосилбойвачча деган одамни эшитмаганмисиз?
— Бунақа зўрларни прокурорлар эшитишади. Биз бир кичкинагина изқувар бўлсак... «Фас!»
дейилса югурамиз. Етиб олсак, босамиз, тишлаймиз, «Фу!» дейилса — қўйиб юборамиз, — деди
Ҳамдам заҳарли пичинг оҳангида.
— Ҳамдам ака, анчадан бери бировни чақа олмай зада бўлиб турган экансиз-а? — деди Зоҳид
жилмайишга ҳаракат қилиб. — Мен бир иш билан келдим. Гапимни эшитишга тобингиз борми?
— Тобимми?.. Тобим бор. Билиб турибман: «Ҳосилбойвачча йўқолганмиш», демоқчисан.
— Эшитибсиз-да?
— Бу тешик қулоқ баъзан эшитиб ҳам туради.
— Миш-миш овлайдиган жойингиз бўларди?
— У ердаги гаплар сенга тўғри келмайди.
— Айтинг-чи?
— Бойвачча чет элга қочиб кетганмиш.
— Ишончсиз гапми бу?
— Сен ишонасанми? — Ҳамдам саволга савол билан жавоб қилди. Сўнг бир нафас тин олди-да,
афсус оҳангида қўшиб қўйди: — Ишонсанг — ғирт аҳмоқсан!
— Бу гапни нима сабабдан ишончсиз деяпсиз?
— Чет элда унга пишириб қўйибдими? Бу ерда ўзига хон, ўзига бек бўлса. Сенга ўхшаганлар
мушугини пишт демаса... Чет элга қочиб кетиш осон эканми? Булар аҳмоқ эмас, қочишмайди.
Чет элда нон йўқ уларга.
— Унда қаерга ғойиб бўлган?
— Сен гапни чўзма, ичингдагини айтавер: ўлдириб кетишган, демоқчимисан?
— Шу тахмин ҳақиқатга яқинроққа ўхшайди.
— Ким ўлдиради?
— Балки Асадбекдир?
— Сенинг танглайингни Асадбек кўтарганми? Нима иш бўлса ўшанга тақайдиган бўлибсан.
Хўш, давом эт-чи?
— Мурдани топиш керак.
— Ўҳ-ҳў... иштаҳалар карнай-ку, а? Билиб қўй: агар бойвачча сен айтгандай ўлдирилган бўлса,
ўлигини икки дунёда ҳам тополмайсан.
— Ҳарҳолда бир қизиқиб кўриш керакмикин?
— Менга қара, прокурор, фойда чиқмайдиган ишларга бошингни қотирма. Агар чиндан ҳам
улар ўлдиришган бўлса-ю, мурдани топишимизни исташса, бизларни қийнашмас эди.
Аввалгиларига ўхшаб дарахтга осиб қўя қолишарди. Буни исташмадими — тамом, овора бўлма.
Мен гугурт чўпини беш-олтига майдалаб Сирдарёга ташлаб юборай-чи, топа олармикансан?
Мурдани йўқотиш усуллари кўп, топиш усули эса кам. Сен жасадни эмас, уни йўқотишда
қатнашганларни топ. Ҳеч бўлмаганда биттасини топ. Гапингнинг ҳидига қараганда кимдир
хабар қилганга ўхшайди. Ана ўшанинг гирибонидан ол. Гапирмагунча қўйма.
«Унинг кимлиги маълум бўлганида нима қилишни ўзим билар эдим», — деб ўйлади Зоҳид унинг
гапларини эшита туриб. — Агар Саид Қодиров рост гапирган бўлса, у одамни ёлғиз ўзи билади.
Менга рўпара қилмайди. Гирибонидан ҳам олдирмайди».
Ҳамдам Толипов жасадни йўқотиш усулларини яна пича баён қилгач, гапдан тўхтади. Зоҳид бу
мавзуни давом эттирмакни истамай, суҳбат мавзуига таҳрир киритди. У бугун, улгуролмаса
эртага Ботиров ишини юритган терговчи билан учрашмоқни ихтиёр этган эди. Зоҳид қўшни
тумандаги бу терговчини танимасди. «Балки Ҳамдам ака танир», деб сўраб эди, янглишмади.
— Танийман уни, — деди Ҳамдам. Сўнг Зоҳидга муғомбирона тикилди. — У ишкалга нима учун
ишқинг тушиб қолди?
— Бир «Иш»да хомлик қилганга ўхшайди.
— Бир «Иш»да сен хомлик қилишинг мумкин. Бор, ана, мен хомлик қилишим мумкин. Унда
хомлик деган гап бўлмайди, билиб қўй. Унинг лақаби «Ишкал». Бу нима дегани, биласанми? У
ишкалликни пулга сотиб олади.
— Тушунмадим?
— Сен «Мушт ишлатасиз», деб менга кун бермайсан. Мен пичоқ бориб суякка қадалганда
дўппослаб қоламан. Ҳаммани ҳам уравермайман. У «Ишкал» эса хонасига кирган одамни
муштламаса кечаси ухлолмайди. Агар отаси кириб қолса, уни ҳам аямаса керак. Яна бир
нарсани билиб қўй: у яхши ходимлар рўйхатида биринчилардан бўлиб туради. Топширилган
ишнинг юздан тўқсон тўққизини очади. Тушундингми?
— Тушундим.
— Йўқ, тушунмадинг, — деди Ҳамдам айёрона жилмайиб. — Ҳали тушунганинг йўқ. Уч-тўрт
кундан кейин тушунасан.
— Нега? — деб ажабланди Зоҳид.
— Негаки, у сенинг адолат қилишингга йўл бермайди. Сен бор, у билан суҳбатлаш. Лекин
унинг ҳар бир тешикда акахонлари борлигини унутма. У хизмат варақасига қандайдир бир
«зумраша» прокурорнинг «минус» қўйишига йўл бермайди.
Ҳамдам «Ишкал» деб аталган ҳамкасбининг қилиқларидан айтиб бергач, Зоҳид унга
миннатдорлик билдириб, изига қайтди.
Соқчи Ботировни бошлаб келди. Ботиров сўроқхонага қўлларини орқасига қилган ҳолда кириб,
маҳбусларга хос бўлмаган оҳангда қироат билан салом берди. Зоҳид бу лутфга жавобан
қуруққина қилиб «салом», деди-да, рўпарасидаги курсини кўрсатиб «Ўтиринг», деди. Ботиров
ўтиргач, Зоҳид учун кутилмаганда қўлларини фотиҳага очди-да:
— Роббано... иҳдинас-сиротал мустақийм... — деб дуо қилди.
Зоҳид беихтиёр равишда дуога қўшилиб, кафтларини юзига суртди.
— Қалай биродар, саломатмисиз, аҳли байтлар омонми? — деб сўради Ботиров.
— Раҳмат, юрибмиз... — деди Зоҳид.
— Алҳамдулиллаҳ, — деди Ботиров.
Зоҳид яна ажабланди. Хизмати давомида кўп одамни тергов қилди, суҳбатлашди. Лекин ҳеч
бир терговни бундай тарзда бошламаган эди. Шу пайтгача биров унга «ҳол-аҳвол сўраш одоби
бизда ҳам бор», демаган эди. Афсус ери шундаки, буни ўзи ҳам ўйлаб кўрмабди. Ҳозир,
Ботировнинг одоби унга бир дарс бўлиб, аҳвол сўрамаклиги лозимлигини уқди.
— Ўзингизнинг аҳволингиз қандай?
Зоҳиднинг бу гапи одоб оҳангида эмас, сўроқ тарзида эшитилди. Сўроқларга кўникиб қолган,
терговчидан лутф кутмаган Ботиров бу оҳангга эътибор бермади.
— Алҳамдулиллаҳ, — деди у, сўнг қўшиб қўйди: — Яратганга шукр.
Зоҳид бу шукронани эшитиб, унга тикилиб қолди. Қамоқда ётган одамнинг Худога шукр
қилиши уни чиндан ажаблантирди. Одатда иши қайта кўрилаётган одам туҳмат жабрини
чекаётганидан шикоят қиларди. Бу эса... «Тил учида айтяптими ё дилданми?»
— Ҳа, биродар, тикилиб қолдингиз? — деди Ботиров.
— Тикилиб қолганим... очиғини айтсам, «Яратганга шукр», деганингизга ҳайрон бўляпман.
— Астағфируллаҳ! Нима учун ҳайрон бўляпсиз? Сиз... мусулмон эмасмисиз?
Зоҳид шу ёшга кириб, бундай саволга дуч келмаган эди. Шу боис айб устида қўлга тушган
боладай шошилиб қолди.
— Мусулмонман...
— Алҳамдулиллаҳ, мусулмонсиз, — деб тўлдирди Ботиров.
— Ҳа, алҳамдулиллаҳ, мусулмонман, — деб камчилигини тузатди Зоҳид, — лекин... очиғини
айтсам, намоз ўқимайман.
— Оллоҳ сизни ва сиз кабиларни ўзи ислоҳ этсин. Сиз «Бу қанақа тентакки, қамоқда ўтириб
шукр қилса», деб фикр қилаётган бўлсангиз ажаб эмас. Сиздан «мусулмонмисиз» деб
сўраганимнинг боиси шундан иборатки, ҳар бир муслим ҳар нафасида Яратганга шукрлар
қилмоғи фарздир. Сиз тонгда уйғонганингизда Раббимга шукр қиласизми?
— Йў-ўқ, — деб тан олди Зоҳид.
— Шуниси ёмон-да. Ахир бир ўйлаб кўринг: агар Оллоҳ ирода этмаса уйғонмайсиз-ку? Уйқу —
ярим ўлим демак. Қанчадан-қанча инсонлар тунда уйқуга кетадилар, аммо уйғонмайдилар.
Буни ўйлаб кўрмагандирсиз, а? Неча юз ёки минг инсон эрталаб хизматига кетади. Уйига эса
қайтмайди. Кўчадами ё хизмат жойидами омонатини топширади. Сиз билан гаплашиб турган
шу дамда қанча одам нафас олди-ю, нафасга қўшиб жонини ҳам чиқарди. Шундай экан, ёлғиз
Оллоҳга шукр қилинг. Қамоқ эса... Бу Раббимнинг синовларидан бири. Раббим Ҳақ-таоло
айтадики: «Эй, бандаларим, мен бандаларим ичидан бир мўъмин кишини бирон мусибат
етказиб имтиҳон қилсам, у менга ҳамд айтиб, менинг имтиҳонимга сабр қилса, у ўша жойидан
турганида гуноҳларидан онаси туққан кунидек пок бўлиб туради». Бу каломнинг маъносини
англадингизми? Тўғри, менга зулм қилдилар. Лекин улар қиёматда шунга яраша ўз ажрларини
оладилар. Мен улардан нолимайман. Уларни қарғамайман. Оллоҳ менга шу қамоқни лозим
кўрибдими, шунисига шукр. Чунки бундан баттар зулмга рўбарў бўлганлар бор.
Зоҳид унинг гапларини диққат билан эшитиб, ўйланди. Назарида Ботиров ҳали ўттизга
кирмаган йигит эмас, олтмиш ёки етмиш йиллик умр йўлини босиб ўтган, оқ-қорани яхши
ажрата оладиган донишманд бир мўйсафиддай туюлди.
— Узрлиман, биродар, мен сизни асл мақсадингиздан бир оз чалғитдим. Сўрайдиганингизни
сўрайверинг. Ҳар иккимизни Ҳақ йўлидан адаштирмасликни ёлғиз Оллоҳдан сўрайлик.
Маҳбусни сўроқ қилгани келган терговчи бу гаплардан сўнг ноқулай аҳволга тушди. Сўроқни
бошлагиси келмади. Буни сезган Ботиров яна:
— Сўрайверинг, биродар, — деб қўйди.
Зоҳид хаёлини жамлаш учун қоғозларига тикилди. Бир оз фурсат шу зайлда ўтгач, бошини
кўтариб Ботировга қаради:
— Ботиров, биринчи марта нима учун қамалган эдингиз?
— Биринчи мартами?.. Бу жуда эски гап-ку, биродар?
— Эски бўлса ҳам билишим керак.
— Қоғозда ёзилганлари тўғри. Мен ўшанда зулм қилганман. Ўша йигитнинг биқинига
михбурагични санчиб олганман. Ёш эдим, тезлик қилганман.
— Дастлабки терговда «Бу йигитлар ёмон ҳақорат қилдилар», дегансиз. Батафсилроқ айтиб
бера оласизми?
— Батафсилми?.. Шартми шу?
— Шарт.
Ботиров бошини қуйи эгди. Унинг бу ҳолатидан ўтмишини эслашга майли йўқлиги сезилди.
Зоҳид «Майли, хаёлини жамлаб олсин», деган фикрда унга бошқа гап қўшмади. Бир-икки
дақиқалик сукутдан сўнг Ботиров бошини кўтарди. Ана шунда Зоҳид унинг кўзларида
беғуборликни, юзларида эса ажиб нурни кўрди.
— Ўсмирликнинг чўққисига етганимда ўзимга яраша қайсар эдим. Худо мени куч-қувватдан
қисмаган эди. Шайтон алайҳилаъна эса мени кибр булоғи сувидан суғориб турар эди. У
пайтларда мен буларни англамас эдим. Ўзимга бино қўйиб юраверардим. Ўша кезлари бир
биродаримнинг акаси уйланадиган бўлиб, тўйда хизмат қилдик. Тўйда хизмат қилиш ўзимга
ҳам ёқарди. Ўзимни катта одам ҳис қилиб, бир-икки қултум шайтоннинг сувидан ҳам татиб
турардим. Ўша тўйда бир улфат менга керагидан ортиқроқ хизмат буюрди. Назаримда улар
мени калака қилаётгандай туюлиб, айтганларини бажармай қўйдим. Уларга бу малол келди.
Биттаси чақириб, сўкди. Мен жавоб қайтардим. Хуллас, тўй охирлагач, кўчага чақиришди. Тап
тортмай ташлашдим. Тўрт йигитга бас келолмадим. Машиналарига босиб, овлоқ бир жойга
олиб боришди. Уришди. Хуллас, қўл-оёқларимни боғлаб... ечинтиришди... Шунда инсофлироғи
уларни тўхтатди. Қўл-оёғимни ечди. Машинада яна гап талашиб, олишиб кетдик. Шунда
қўлимга михбурагич тушиб қолди. Эй-й... — Ботиров бош чайқади. — Шайтонга банди
бўлганингда кўзингга ҳеч нарса кўринмас экан. Менга хайрихоҳ бўлган, қўл-оёқларимни ечган,
оғайниларини инсофга чақирган йигитнинг биқинига санчиб олсам-а... Улар яраланган
оғайниларини касалхонага элтиб, мени маҳалламга олиб келиб роса тепкилашди. Уйга бир
аҳволда кириб бордим. Адам раҳматли сафарда эдилар. Акам, онам ювиб-тараб, яраларимга
малҳам қўйиб, ётқизишди. Бир ҳафта ўрнимдан турмадим. Сал ўзимга келгач, милисага олиб
кетишди.
— Бир ҳафтагача сизга ҳеч ким ҳеч нарса демадими?
— Йўқ.
— Сиз дўхтирга ҳам учрамадингизми?
— Йўқ... Мен у йигитларнинг найрангини тушунмабман. Ўзимга келиб олишимни кутиб туриб,
сўнг милисага айтишган-да. Майли, мен улардан хафа эмасман. Зулм қилдимми, жабрини
тортишим керак эди. Мен ўшанда қозилардан ранжиган эдим. Ҳозир улардан ҳам хафа
эмасман. Розиман, ҳаммасидан.
— Нимага? — деб ажабланди Зоҳид.
— Ахир улар адолат қилиша олмас эдилар. Одам адолат қилмоғи учун мусулмоншева бўлиши
шарт. Ҳақ йўлида туриши керак, юрагида иймон нури, тилида Оллоҳнинг зикри бўлиши керак.
Бусиз қандай адолат қилсин? Бунақа одамларга менинг раҳмим келади. Оллоҳдан уларни ислоҳ
қилмоғини сўраб дуолар қиламан.
— Демак, сизга биринчи сафар туҳмат бўлмаганми?
— Йў-ўқ... Бир жиҳатдан қамалганим яхши натижа берди. Қамоқхонада кўзим очилди. Шукрки,
иймонли одамга дуч келиб, Ҳақ йўлини танидим. Шайтонга қуллик қилмайдиган бўлдим,
нафсим билан жиҳодга киришдим. Билмадим, биродар, сиз бунга тушунармикинсиз... аммо мен
бахтимни ўша қамоқда топдим.
«Бемаънилик, — деб ўйлади Зоҳид. — Қамоқ — жазо. Бахт топадиган жой эмас. Бунинг эси
оғиб қолганга ўхшайди».
— Гапларим бемаънига ўхшайди, а? — деди Ботиров худди унинг фикрини уққандай. — Аммо
Ҳақ йўлидаги ҳар қандай одам гапимни тасдиқ этиши мумкин. Биров пул топса, биров катта
мансабга етишса, биров яхши кўрган қизига уйланса.... бахтимни топдим, дейди. Улар —
адашган бандалар. Бахтнинг чин маъносини англамайдилар. Энг улуғ бахт — Ҳақ йўлини
топиш, ўзини, бутун оламни яратган Роббисини таний бошлаш эмасми? Бу бахтдан бенасиблик
нимани англатади, биласизми?
Зоҳид сўроқ қилиши лозим бўлган бу маҳбуснинг гапларини тинглай туриб, бобосини эслади...
...Садақайрағоч каби ўсган оқ ўрик... Супага тўшак тўшалган. Бобоси... кўзойнакнинг синган
банди ўрнига ип тортиб қулоғига илган. «Қани, дўнгпешоналар, ўтиринглар-чи, эшитингларчи...» Ҳозир бобоси шундай деб чорлагандай бўлди. Сўнг кўп марта такрорлаган гапларини
айтди: «Оллоҳ таборак ва таоло инсонларни синамоқ учун бу дунёга юборган...»
«Бу йигит ҳам синовни гапирди. Синовдан ким ўтади? Фақат шу йигитга ўхшаганларми? Бизчи? Мен адолат излаб гангиб юрибман. Топаманми уни? Топганим — синовдан ўтганимми?
Синовдан ўтганим — бахтимми? Бахт тушунчаси шунчалар торми?»
— Мен фарзанд кўрганимда ўзимни бахтли ҳис қилган эдим, — деди Зоҳид, масалани ўзи учун
ойдинлаштириб олиш учун. — Мен ҳам адашганманми?
— Сизга бу бахтни ким берганини англаганмисиз? Унга шукр этганмисиз? — деди Ботиров унга
синовчан тикилиб.
Қамоқхонанинг зах хонасида, димиққан ҳавода нафас олиб, уларнинг бахт масаласини
ойдинлаштиришга киришишлари ажаб ҳол эди. Улар жисман бир хонада, аммо руҳан икки
оламда эдилар. Шу ҳолатда бахт хусусида ягона тушунчага эга бўлмоқлари мумкин эмасди.
Айниқса Зоҳид маҳбуснинг бахти нимада эканини ҳис қила олмас эди. Янада ойдинроқ айтилса,
маҳбуснинг бахтли бўлиши мумкинлиги унинг учун ёт тушунча эди.
У ҳиссиётга берилиб, асл мақсадидан узоқлашаётганини ҳис этди. Ботиров унинг кўзига
бегуноҳ фариштадай бўлиб кўрина бошлаган эди. Унга «Маҳбусни яхши хислатларини излама,
яхши фазилатига йўлиққан чоғингда кўзларингни юмгину сўроқни давом эттир», деб таълим
беришган. Ҳар қандай даражадаги маҳбусдан бир поғона баландда туриб сўроқ қилиши
лозимлигини ҳам унутгани йўқ. Лекин Ботиров остона ҳатлаб кирган онидан бошлаб уни
чалғитиб юборди.
Зоҳид бу «дарс»ларга ҳамиша амал қилмаса-да, ҳозир хонаси келганини англади. Хаёлини
жамлаб, «Сен у билан баҳслашгани келмагансан, сен сўроқ қилгани келгансан. Маҳлиё бўлма.
«Ўғри қариса — сўфи бўлади», деган мақол бор. Бу ҳам қилғилиқни қилиб қўйиб, кейин
муллага айлангандир балки...», деб ўзига-ўзи танбеҳ берди. Сўнг терговчи қиёфасига кирди:
— Ботиров, — деди у расмий оҳангда, — сиз бир қизни зўрлашда, сўнг унинг пули,
кийимларини ўғирлашда айбланасиз. Айбингизга иқрормисиз?
Ботиров суҳбат мавзуининг, гап оҳангининг кескин тарзда ўзгарганидан ажабланмади, балки
«асл қиёфасига кирди», деб ўйлаб кулимсиради. Зоҳид бу кулимсираш замирида ётган аччиқ
кинояни уқди. «Нимага куляпсиз?» деб ҳам сўрамоқчи бўлди. Бироқ, яна гап чувалиши
мумкинлигини англаб, саволини такрорлади:
— Айбингизга иқрормисиз?
— Одам йўқ айбига иқрор бўлиши мумкинми?
— Ҳарҳолда сизга шундай айб қўйиб, қамашган. Қиз ҳам таниш чоғида сизни адашмасдан
кўрсатган.
— Лекин у кейинги кўрсатмаларида тонган. Судда ҳам «Зўрлаган бу одам эмас», деган. Аммо
қозилар унинг гапларига эътибор беришмади. Сизларнинг ишингиз қизиқ. Қиз «Бу эмас», деб
турса-ю, иш устида бўлмаганлар, «Йўқ, шу эди», деб ишонтирмоқчи бўлса... Шунчалар ҳам
туҳмат бўларми? Ё Раббим, уларга ўзинг тўзим бер. Мен бир нарсага ажабланаман, биродар,
нима учун туҳматга осонгина ишонасизлар-у, ҳақиқатга инонишдан бўйин товлайверасизлар?
Ҳақиқатдан қочиш — дўзах олови сари бир қадам қўйиш эмасми, валлоҳи аълам?
— Қизнинг кейинги гапларини ҳақиқат деяпсизми?
— Сиз ҳам ишонмайсизми? У ҳолда яна қайта тергов қилишингиздан наф борми? Ишончсиз
қўллар билан адолат эшигини очаман, деб фикр қиляпсизми?
— Қуруқ гап билан ҳақиқатни исбот этиб бўлмайди. Ҳозирча менинг ишончимни бир четга
қўйиб турайлик. Қиз балки кейин қўрқитилгандир. Балки пул берилгандир... Шундай бўлиши
мумкин эмасми?
— Мумкин эмас! — деди Ботиров қатъий тарзда.
— Бизнинг ишимизда бунақа гапидан қайтишлар кўп учрайди.
— Сизнинг ишингизда балки кўп учрар. Аммо менинг «Иш»имда бундай бўлмаган. Бизнинг у
қизга берадиган пулимиз йўқ. Пулдор оила бўлганимизда биринчи сафар қаматиб қўйишмасди.
Пулдор бўлмаганимиз ҳам яхши экан. Йўқса, қулоқларимизгача гуноҳга ботар эдик.
— Қўрқитиш-чи?
— Пулсиз оила зўравон бўлармикин? Уни ким қўрқитади? Онамми? Сиз... онамни кўрдингизми?
Бир кўринг... Гаплашинг... Акам билан ҳам гаплашинг... Акам... Агар қўлларини чивин чақиб
турганини кўрсалар, аввал: «Шу чивинни ўлдириш мумкинми?» деб домладан сўраб оладилар.
Шундай одам қизни қўрқитармикин?
— Унда сабаб нима?
— Худонинг ўзи қизни тўғри йўлга солган, валлоҳи аълам. Туҳмат туфайли қандай гуноҳ
ботқоғига ботаётганини билгандир. Сиз унинг ўзи билан гаплашдингизми?
— Гаплашдим.
— Нима деди?
Зоҳид унга «Терговчи менманми ё сизмисиз?» дегандай савол назари билан қаради. Ботиров бу
қарашнинг маъносини уқиб, бошини эгди.
— Воқеа содир бўлган куни, яъни 1986 йилнинг йигирма биринчи декабрида қаерда эдингиз?
— Уч марта суд бўлди. Унгача неча марта сўрашди. Яхшилик билан ҳам сўрашди, ёмонлик
билан ҳам сўроқ қилишди. Ҳар сафар тўғрисини айтдим. Иккинчи судда гапимга ишониб
оқлашди. Лекин адолат қилган суд яна бузилди. Учинчиси яна қўшиб берди. Мен ҳеч қачон
иқрор бўлмаганман. Қиз ҳам айбловни рад этди. Лекин... Сиз яна сўраяпсиз. Ҳаммаси
қоғозларингизга ёзилган-ку?
— Ёзилган бўлса ҳам саволимга жавоб беринг.
— Ўша куни устозимни Оллоҳнинг ҳузурига кузатган эдик.
— Аниқроқ айтинг.
Ботиров бошини кўтариб, Зоҳидга норози қиёфада боқди.
— Устозимнинг жанозалари бўлган эди, — деди сал қўполроқ оҳангда.
— Устозингиз ким?
— Неъматиллоҳ аллома.
— Қайси қабристонга қўйгансизлар?
— Қабристоннинг номи эсимда йўқ.
— Жанозани қайси масжидда ўқидинглар?
— Жаноза ҳовлида ўқилган.
— Нима учун масжидда ўқилмади?
— Жамоат кўп эди... Ундан ташқари... ўшанда масжид беркитилган экан.
— Устозингизнинг уйи қаерда эди?
— Бу шаҳарда эмас...
Ботиров айтди. Зоҳид дафтарчасига ёзиб олди.
— Ҳаво қандай эди ўша куни?
— Совуқ эди. Майдалаб қор ёққан эди.
— Жанозани ким ўқиган эди?
— Абдунаби қори. Устознинг энг яқин шогирдлари.
— У сизни кўрганми?
— Кўрган. Уч кун бирга бўлганмиз.
— Буларни нима учун терговда айтмагансиз?
— Айтганман. Эътибор беришмади. Судда ҳам Абдунаби қорини чақиринглар, дедим. Хўп,
дейишди-ю, чақиришмади.
— Ўша куни устингиздаги кийим қандай эди?
— Устимда... палто, оёғимда маҳси-калиш. Бошимда телпак. Қўнғир қуён терисидан. Уст-бошим
сизларда... уйда эмас.
— Қабристонни эсланг-чи. Қайси кўчалардан юриб борилади? Жасад қаерга қўйилган? Йўл
бўйидами, бирон дарахт яқинидами? Балки ўриндиқлар бордир?
— Ўриндиқми?.. Ўриндиқнинг оёқлари бор эди. Тахталари суғуриб ташланган экан.
Қабристонга келиб Қуръон ўқилмасин, деган буйруқ бўлган экан.
Ботиров Зоҳиднинг майдалаб сўрашидан дастлаб ғашланди. Сўнг кўнглига чироқ ёқилгандай
бўлди. «Ҳарҳолда бу йигит қўл учида иш юритадиганга ўхшамайди. Икир-чикирларга
қизиқаётганидан яхшиликни умид қилиш мумкин», деб ўйлаб барча саволларга эринмай жавоб
қайтарди. Зоҳид унинг айтганларини қоғозга ёзиб олиб, суҳбат сўнггида имзо чектирди. Тергов
якунланганини англаган Ботиров яна «Ё Роббим, барчаларимизни ўзинг ислоҳ айла!» деб дуо
қилди.
«Мен унинг ўрнида бўлганимда Худодан терговчиларга инсоф беришини сўраган бўлардим»,
деб ўйлади Зоҳид. У ўнлаб жиноятчи, гувоҳларни сўроқ қилиб, бугунчалик қийналмаган эди.
Назарида бу маҳбус оғир бир тошни унинг елкасига қўйиб чиққандай туюлди. Бу қандай тош —
гуноҳлар тошими ё масъулиятми, билмади. Лекин оғирлигини ҳис этди. Тобора чўкиб
бораётгандай бўлди. Елкаларини тош эзиб, зириллаб оғрита бошлади...
Сўроқхонадан чиқиб келаётган Зоҳидга соқчи бошлиқ йўқлаётганини маълум қилди. У «Бирор
расмиятчилиги бордир», деган фикрда қамоқхона бошлиғи хонаси томон юрди. Бошлиқ
республика прокуратурасидан йўқлашгани, ҳозироқ етиб бориши зарурлигини билдирганда
«Ҳосилбойваччанинг мурдаси топилдимикан?» деган хаёлга бориб, Саид Қодиров билан
учрашувга шошилди.
Саид Қодировнинг столи усти одатдагидай тартибли эмасди. У бир неча «Иш» тўпламларини
ёйганича нималарнидир ёзиш билан машғул эди. Эшикни тақиллатиб кирган Зоҳидга бир қараб
олиб, ишини давом эттирди. Зоҳид халал бермаслик учун изига қайтмоқчи эди, у қоғоздан
бошини кўтармаганича «Киринг, ўтиринг», деди. Зоҳид юмшоқ курсига чўкиб ўтирганида
«Қаҳва тайёрлаб ичинг», деб қўйди. Зоҳиднинг қаҳва ичгиси йўқ эди. Шу боис ўрнидан
жилмади. Ярим соат давомида хонага сукунат ҳукмронлик қилди. Қоғознинг шитирлаши, Саид
Қодировнинг дам-бадам томоқ қириб қўйиши сукунат ҳукмронлиги мутлақ эмаслигидан дарак
берарди.
Саид Қодиров ишини якунига етказгач, қўлидаги қаламни стол устига ташлаб, керишди. Сўнг
кўзларини уқалаб олиб, Зоҳидга қаради:
— Узр, каттанинг топшириғи. Бетоқат бўлиб кутиб ўтирибди. Юқорига чиқиши керак экан.
Ишларингиз қалай?
— Ёмон эмас.
— Яхши ҳам эмас. Шариф Намозов деган одамни танийсизми?
— Ҳа. Винзавод директори. Прокуратурага ўтганимда биринчи бўлиб шунинг иши билан
шуғулланганман.
— «Иш»ни охирига етказганмидингиз?
— Йўқ.
— Нима учун?
— Винзавод директори туҳмат қилганини бўйнига олган экан. Лекин... «Иш»ни мен
ёпмаганман. Нега сўраяпсиз?
— Шарипов билан Москва шуғулланяпти. Винзаводдан жуда кўп миқдордаги маҳсулот
Красноярскка юборилган. Ҳужжатлар қалбаки экан. Москвадан тергов гуруҳи келган. Бошлиғи
нақ Азроилнинг урғочисими, дейман. Балки сизни ҳозир кутиб ўтиргандир. Ҳар бир гапингизни
ўйлаб гапиринг. У билан ўчакишманг. Эски одатингизни қилиб ҳақиқат талашманг. Москвадан
келадиганларга ҳақиқат керак, деб янглишманг. Уларда ҳам нафс бор.
— Тушунмадим? Нима, унга пора беришим керакми?
— Мен унақа деганим йўқ. Сафсата сотманг, уларга ҳақиқат керакмас, деб
огоҳлантирмоқчиман, халос. Ошиқча гапириб юбормасангиз бас. Уюшган жиноятчилик ҳақида
умуман гап очманг. Сиз бу ҳақда ҳеч нима билмайсиз.
— Шуни айтгани чақиртирдингизми? — деди Зоҳид норози оҳангда.
— Ҳа. Яна қайтараман: эҳтиёт бўлинг. Ҳозирги ишларимизнинг исини чиқарманг.
Саид Қодиров шундай деб қоғозларини йиғиштира бошлади.
— Кетаверайми? — деди Зоҳид.
— Ҳа. Айтмоқчи, Шарипов ҳибсда, буни ҳам билиб қўйинг.
Зоҳид ташқарига чиқиб, совуқдан жунжикди. Саид Қодировнинг махсус чақириб
огоҳлантириши унга ортиқчадай туюлди. «Бунча ваҳима қилади. Мен қорадори бўйича «Иш»
очдим. Ҳаммаси қонуний бўлди. Уни бошқалар чиқаришди. Винзавод ҳужжатларида
қалбакилик бўлса, менинг нима алоқам бор?»
Ишхонасига боргунига қадар шу фикрда бўлди. Фақат хонасига яқинлашганида эшик оғзида
икки нотаниш йигитни кўриб огоҳлантиришнинг бежиз эмаслигини англади.
Эшик очмоқчи бўлганида йигитлардан бири йўлини тўсди-да:
— Кимсиз? — деди дағал оҳангда.
Зоҳид ўзини таништириб, гувоҳномасини кўрсатгач, унинг ўзи эшикни очди. Зоҳид ўзининг
ўрнида ўтирган аёлни кўриб «Масковдан келган Азроилнинг урғочиси шуми?» деб ўйлади.
Зоҳид ичкари кириб, орқасидан эшик ёпилгач, малласоч ўрнидан турди.
— Арина Бергер, СССР прокуратурасиданман, — деди-да, стол устидаги қутидан сигарет олиб,
лабига қистирди.
— Шарипов, — деди Зоҳид, ўзини таништириш мақсадида.
— Шариповлигингизни биламиз, ўтиринг, — деди Бергер сигарет тутатиб. Сўнг столга омонат
ўтирди-да, унга тикилди.
— Иш пайтида қаерларда юрганингизни раҳбарлар билишмайдими?
— Иш пайтида иш билан шуғулланамиз, — деди Зоҳид унинг қилиғидан ғаши келиб.
— Қаерда эдингиз?
— Шаҳар турмасида.
— Сиз Шариповсиз... Шариф Намозов кимингиз бўлади? Шариф... Шарипов...
— Ўзбекларда бундай исм кўп учрайди. Русларнинг Иванига ўхшайди.
— Шунақа денг? Русларга ўхшаса яхши... Демак, Шариф Намозов кимингиз бўлади?
— Ҳеч кимим, бегона одам.
— Ҳали «Уни танимайман» ҳам дерсиз?
— Танийман.
— Қизиқ... дарров танишингиз қизиқ?
— Прокуратурадаги биринчи ишим. Ҳали бир йил ҳам бўлгани йўқ. Хотирам ҳам яхши,
нолимайман.
— Хотирангиз яхшими? Бу жуда гўзал! Ҳозир синаб кўрамиз. Мушук-сичқон ўйнаймизми ё
тўғрисини айта қоласизми?
— Ниманинг тўғрисини?
— Тушунмаяпсизми? Яхши, лўнда қилиб айтайми? Гап шу бўлмаса: қамоқдан чиқариб
юборганингиз учун Шариф Намозов сизга қанча ҳақ тўлади?
Бундай аҳмоқона саволнинг бу қадар безбетларча берилишини Зоҳид кутмаган эди. Савол
ханжар бўлиб юрагига санчилиб, бир бураб олингандай бўлди.
— Бунақа саволни... ҳазиллашиб ҳам бериб бўлмайди, — деди у ғазабини ичига ютиб.
— Мен ҳазиллашаётганим йўқ, — деди Бер- гер. — Сиз билан ҳазиллашай деб икки қитъани
босиб келганим ҳам йўқ. Мени ҳақиқат, фақатгина ҳақиқат қизиқтиради. Хотирингиз жам
бўлсинки, мен унинг тагига етаман. Хўш, яна ўша саволга қайтамиз?
— Намозов ишини мен бошлаганман. Лекин уни қамоқдан мен чиқармаганман.
— Биламан. Бу Келдиевнинг иши. У билан гапимиз бошқача бўлади. Мен сиз — ўзбекларни
яхши биламан. Бирингиз иккинчингизга ошириб турасиз. «Иш»ни сиз очгансиз, агар розилик
бермасангиз Келдиев ёпа олмас эди. Хўш, нима учун рози бўлдингиз? Розилигингизнинг нархи
қанча?
— Сиз мен билан бу тарзда гаплашманг, ҳаққингиз йўқ! — деди Зоҳид, бу сафар ғазабини
яшира олмай.
— Нимага ҳаққим бору нимага йўқ, сендан яхшироқ биламан, — деди Бергер оёққа қалқиб. —
Сен покмисан? Пок бўлсанг нима учун индамай турдинг? Нима учун юқорига ёзмадинг? Ҳаққинг
бор эди-ку?
— Бу менинг хатоим бўлиши мумкин.
— Ҳар бир хатонинг ўзига яраша ҳақи бўлади.
— Мен шу пайтгача бировдан пора олмаганман, бундан кейин ҳам олмайман.
— Бунақа кулгили чўпчакларни болалар боқчасига бориб айтиш керак. Мен бола эмасман,
СССР Прокуратурасиданман! Бу «Иш», азизим, сен ўйлаганчалик ҳазил иш эмас. Билиб
қўйганинг яхши: «Ўзбек иши»нинг иккинчи саҳифаси очиляпти. Ҳали кўп одам боради
борадиган жойига. Ўртоқ Гдлян айтган: сенлар билан одам тилида гаплашиб бўлмайди. Сенлар
одам тилини билмайсанлар. Гап шу: Намозов тан олди. Сенга эллик минг берган экан. Эртага
эрталаб мана бу ерга, — Бергер стол устини шапатилаб қўйди, — йигирма беш мингни қўясан.
Келишдикми?
«Бу Азроилнинг урғочиси нималар деб валдираяпти? Пора сўраяптими ё синамоқчими?
Шарипов бермаган нарсасини «Бердим» деган бўлса-чи? Қийноққа олган бўлса, айтиб
юбориши ҳеч гапмас. Хўш, айтса нима? Бир аҳмоқнинг гапи ҳақиқат эмас-ку?»
— Келишдикми? — деди яна Бергер унинг ўйга берилганини кўриб.
— Йўқ, келишмадик, — деди Зоҳид қатъий овозда.— Мен ундан сариқ чақа ҳам олмаганман.
— Мен аёл бўлсам ҳам сен билан эркакчасига гаплашяпман. Сен эса хотинга ўхшаб
чайналяпсан. Эркакмисан ўзинг? — Бергер қўлидаги сигаретни пастга ташлаб, этигининг учи
билан эзди. — Яхши. Эрталабгача ўйла. Мен сенга шанс бераман: камерада эмас, уйингда
ўйлайсан.
— Ўйлашнинг ҳожати йўқ: ундан ҳеч нарса олмаганман.
— Ғирт аҳмоқ экансан! Сен мен берган шансдан фойдаланишни истамадингми? — Бергер
саволига жавоб кутмай, даҳлиздаги йигитлардан бирини чақирди:— Влад!
Кираверишда Зоҳидни тўсган қорувли йигит ҳаялламади. Эшикни очиб, ичкарига бир қадам
қўйди.
— Олиб чиқиб, камерага тиқ буни. Хом калласини пишитиб олсин. Бир тишлам нон, бир хўплам
сув ҳам берилмасин.
Зоҳид ишнинг бунақасига айланишини кутмаган эди. Шу сабабли гангиб қолди. Сўнг ўрнидан
сапчиб турди-да:
— Ҳаққингиз йўқ! — деди, овозини бир парда кўтариб.
— Ҳаққим бор, — деди Бергер кибр билан.
— Прокурор рухсатномасини кўрсатинг, — деб талаб қилди Зоҳид.
— Рухсатномами? — деди Бергер, сўнг икки бармоғи орасига бош бармоғини қистириб
Зоҳиднинг бурнига тақади. — Мана сенга рухсатнома! Мен СССР прокуратурасиданман, шунинг
ўзи сенга кифоя эмасми? Влад, олиб чиқ.
Зоҳид қаршилик қилиш бефойда эканини билиб, Владнинг олдига тушди.

Асадбек туш кўрди.
Қабристон... Руҳи шодлар ва қабр азобини чекаётганлар диёри. Бу дўнгликлар одамларнинг
жасадлари билан бирга қанча сир-синоатларни яширган экан? Бойлик йўлида ҳеч нарсадан
қайтмаган ҳам, бир бурда нонга муҳтож бўлганлар ҳам шунда. Унисининг ҳам, бунисининг ҳам
бошида гувала...
Ўркач-ўркач ҳисобсиз дўнглик — ҳисобсиз қабр, ҳисобсиз тақдир, ҳисобсиз ажр...
Айрим қабрлар устида ажиб нур жилва қилади. Асадбекнинг кўзлари бу нурдан қамашади. Нур
оппоқ қушларга айланиб, чарх ура бошлайди. Асадбек онасининг қабрини излайди. Икки
қабр... Ёнма-ён... Қора мармартош қўйилган. Бири онасиники, кичикроғи Самандарники... Ажаб
манзара: бу қабрлар устида оппоқ қушлар чарх урмайди. Аксинча, олов тиллари кўринади.
Кимнингдир оҳ ургани эшитилади. Асадбек бу овоз эгасини танийди: онаси! Самандарнинг
ўлимидан сўнг уйқусиз тунларда шундай оҳ чекарди. «Ётган ерларида ҳам оҳ уряптиларми?»
Асадбек ажабланиб қабр сари юради, юраверади. Қабр эса ундан қочгандек чекинади,
чекинаверади... Сўнг... олов тиллари ўрнида онаси кўринади. Қўлида Самандар — хаста
Самандар. Кўзлари юмуқ. Ҳаракат сезилмайди. Жонсиз Самандарми? Сўнг... отаси...
— Ада? — деб ажабланади Асадбек, — Сиз ҳам шу ердамисиз?
— Ҳаммамиз биргамиз, тойчоқ, — дейди отаси жилмайиб.
— Яқинда мен ҳам келсам керак, — дейди Асадбек.
— Келасан... Мен кутяпман. Сенга чена ясаб қўйибман... Ченада учишни соғиндингми?
— Соғиндим ада...
— Болам, қийналиб кетдингми? — дейди онаси.
— Қийналдим, — дейди Асадбек.
— Кела қол, аданг ченада учирадилар. Қара, ёғоч чена ясабдилар ўзлари.
Асадбек атрофга аланглайди. Чана кўринмайди. Баъзи қабрлар устида чарх ураётган оқ
қушларга ажабланиб қарайди:
— Булар қандай қушлар? — деб сўрайди Асадбек.
— Булар шу қабрларда ётганларнинг руҳлари. Улар у дунёда солиҳ фарзандлар қолдирганлар.
— Сизникида олов кўрдим?..
— Оҳ... болам... сен қабр азоби нима эканини билмайсан...
— Сизлар бу дунёда ҳалол яшадингиз, умрларингиз азоб билан ўтди. Яна қандай азоб бўлиши
мумкин?
— Солиҳ фарзанд...
— Тез-тез худойи қиламан, қўйлар сўйдираман, мачит қурдиряпман.
— Бу етарли эмас, болам... Солиҳ фарзанд амали...
— Солиҳ фарзанд амали? Нима бу?..
Онаси жавоб ўрнига «Оҳ!» деб қўяди. Қабристон этагида оқ туялар кўринади. Туя карвони аста
юриб қабристонни тарк эта бошлайди.
— Оқ туялар кетишяпти, — дейди онаси афсус билан.
— Уларни қайтариш керак, — дейди отаси.
— Мозоримиздан авлиёлар кетиб қолишяпти. Одамлардан иймон кўтариляпти...
Асадбек ўйланди. Аввал ҳам кимдандир эшитиб эди бу гапни. Ҳа, эслади: Манзура айтиб эди.
Онаси ҳам айтяпти...
— Туяларни қайтараман, — дейди Асадбек.
Онаси афсус билан бош чайқайди. Отаси эса:
— Сен қайтаролмайсан, — дейди.
— Қайтараман, — дейди Асадбек ўжарлик билан. Кейин... югурмоқчи бўлади. Югураман,
дейди-ю, зил-замбил оёқлари ўзига бўйсунмайди. Кимдир қаҳ-қаҳ отиб кулади. Атрофига
аланглаб кулги эгасини қидиради. Бир дўнг устида Ҳосилбойваччани кўради.
— Аблаҳ, сен тирикмисан, ўлмаганмидинг? — дейди Асадбек.
— Мен ўлмайман. Мени ҳеч ким ўлдиролмайди, — дейди Ҳосилбойвачча, — югурма, овора
бўлма. Барибир етолмайсан. Туялар кетиб бўлди.
— Етиб оламан, — дейди Асадбек. Сўнг яна югурмоқчи бўлади. Оёқлари бўйсунмайди.
Бир жойда... бўри кўринади. Ниманидир иштаҳа билан еяпти. Асадбек тўхтаб, бўрига тош
отади. Бўри осмонга бўйнини чўзиб увлайди. Шу аснода у... оғзи қон Кесакполвонга айланади.
— Ҳайдар?! Сен нима қиляпсан бу ерда?
Кесакполвон оғзидан қонни оқизиб кулади. Асадбек унинг ўлжасига қарайди: Чувринди! Кўкси
ёрилган. Юраги суғуриб олинган...
— Ҳайдар! Аблаҳ! Нима қиляпсан?
— Ўлиб қолибди, гўшти бекорга исроф бўлмасин, деб еяпман. Ма, сен ҳам е, юраги ширин
экан.
Шундай деб қон томиб турган юракни узатади.
— Йўқол, ҳайвон! — Асадбек шундай деб чекинади. Кесакполвон эса юракни чўзганича уни
таъқиб этади. Сўнг юракни тишлаб, чайнай бошлайди...
— Йўқол, ҳайвон! Йўқол!..
Асадбек ўзининг бақириғидан ўзи чўчиб тушди. Аъзойи баданини тер босган, нафас олиши
оғирлашган ҳолда уйғонди. Хонада ҳаво қолмагандек туюлиб, деразани очди. Ёпирилиб кирган
муздек ҳаво йўталини уйғотди. Хапдори ютса ҳам кор қилмади. Йўтал овозидан сергакланган
болохонадаги йигитлардан бири чойнак кўтариб кириб, бир пиёлада қайноқ чой узатди.
Йўтали босилгач, Асадбек ўрнига беҳол чўзилди.
«Шу йўтал олиб кетадими энди... — деб ўйлади у.— Битта йўталга қўшилиб чиқадими жоним?
Шунча тўплаган бойлигим битта йўталнинг эвини қилолмайдими? Дардимга даво
беролмайдиган бу бойликни нима учун йиғдим? Болаларим учунми?.. Ҳа, болаларим учун...»
«Кимнинг пули бўлса — ўшанинг келажаги бор. Пули йўқда келажак нима қилсин? Умуман...
пули йўқ одам бу дунёда яшамаса ҳам бўлади», деб юрган одам ҳолсизланиб ётиб, ўзини ўзи
овутарди. Ҳозир унга «Пулдорнинг аҳволи шуми? Пулдор одамнинг келажаги — кафанми?»
дейдиган одам йўқ. Бундай фикр қоронғуликдаги ақлнинг қай бир қирраларини ёритади. Лекин
у мазкур ҳақиқатни тан олишни истамайди. «Нима қилган бўлсам болаларим учун эди», деб
ўзини ўзи ишонтирмоқчи бўлади...
«Ўзим йўқчиликка чидардим. Манзура ҳам чидарди. Болалар зориқмасин, дедим. Болаларим...
ўлим олдидан уларни кўриш насиб этадими? Уларга нима дейман? Ҳа... «Рози бўлинглар»,
дейман. Зайнаб... рози бўлармикин? Балки... кўнглим учун «розиман», дер. Лекин... Мен уни
бахтсиз қилдим. Ҳар нима бўлганда ҳам отарчига узатмаслигим керак эди. Мендан катта
хатолик ўтди... Отарчини ўлдиришим керак эди... Ожизлик қилдим... Маҳмудга айтиб қўйишим
керак... Мендан кейин уни ўлдирсин... Йўқ... Балки бундан бу ёғига яхши яшаб кетишар?..
Одамлар «Киши қачон ўлишини билса, юраги ёрилиб ўлади», дейишарди. Мен нимага
талвасага тушмаяпман? Нега қўрқмаяпман? Ўлишим аниқ бўлиб қолди-ку? Лекин қачон?
Эртагами? Ўн кундан кейинми ё ўн ойдан кейинми? Йў-ўқ... ўн ойга бормасам керак. Балки...
эрталабгача ўларман. Яна бир йўтал тутса... жоним ҳам чиқиб кетар?..»
Шу хаёллар оғушида ётган Асадбек қайси бир худойида, қайси бир мулла айтган ривоятни
эслади:
«Хорун ар-Рашиддан сўрабдилар:
— Ичаётган бир қултум сувингиз учун ҳақ сўрасалар нима берар эдингиз?
— Ярим давлатимни, — дебди Хорун ар-Рашид.
— Агар ичган сувингиз ташқарига қайтмаса, қайтариш ҳаққига нима берардингиз? — деб
сўрабдилар.
— Қолган ярим давлатимни, — дебди Хорун ар-Рашид.
— Демак, давлатингизнинг қадри бир қултум сув экан-да, — деб хулоса чиқарган эканлар...»
Бехос ёдига тушган бу ривоят мағзини аввал чақиб кўрмаган, шунчаки бир чўпчак сифатида
қабул қилган эди. Ривоятга яширинган фалсафани шу ётишда англади.
«Менинг давлатим эса биргина нафас, — деб ўйлади у. — Тўйиб-тўйиб нафас олишга зор бўлиб
ўламан. Жоним йўтал билан чиқса ўлганимни билмай ҳам қолишади. Биров хабар олгунча
сасиб ётавераман. Жағимни танғишади, оёқларимни боғлашади. Дод-вой... Ким йиғлайди?
Ўғилларим узоқда. Зайнаб дод солар балки... Яна бир-икки хотин қўшилар... Хотинларнинг
ёлғондан бўлса ҳам йиғлаб тургани яхши. Бўлмаса бу уйдан ўлик чиққанини биров билмайди.
Хотинларнинг йиғисисиз ўликнинг ҳам файзи бўлмаса керак... Манзура етиб келса бу ёғини ўзи
эплаштиради! Йў-ўқ... у йиғламайди. Жалилнинг онаси ўлгандамиди... ҳа, ўшанда
йиғисини эшитиб «Додлашни ҳам ўрнига қўяр экансан, ўлсам маза қилиб эшитиб ётаман», деб
ҳазиллашганимда «Вой адаси, хотинлар эрига йиғламайди, айб бўлади», деган. Қизиқ... нима
учун айб бўлади? Манзуранинг йиғлаши шарт ҳам эмас. Балки... қутулганига шукр қилар?..
Менга текканидан бери боши ташвишдан чиқмайди. Энди яйрайман, деганида болаларни
ўқишга жўнатдим. Кейин чет элга юбордим. Уларни соғинди. Соғинди-ю, «Соғиняпман», деб
зорланишга мендан қўрқди. Қизиқ... урмасам ҳам мендан қўрқади-я... Зайнабнинг ташвиши уни
тамом қилди. Яхши ҳамки кейинги воқеалардан узоқроқда. Билса юраги ёрилиб кетарди.
Келинларини бошлаб келиб роҳат кўраман, деганида мен чўзилиб ётсам... Бир жиҳатдан у
келгунича жўнаворганим ҳам яхши. Ўлигимни кўрмаса бир-икки кун йиғлаб, кейин кўникиб
қолади... Мени таниш-билишларимнинг ўзлари жойимга олиб бориб қўя қолишади. Жанозага
тизилишади. Домла ақл ўргатади. Нима дейди? «Одам охир-оқибат ўлмоқ учун бу дунёга
келади», дейдими? «Пенсияга чиққандан кейин намоз ўқийман, деб кутманглар, мана бу
биродаримиз ҳам пенсия ёшига етмабдилар. Ўлмасингиздан олдин бир марта бўлса ҳам
пешонангиз жойнамозга тегсин», дейдими? Ё «Ёғоч отга миниб келмасингиздан аввал ўз
оёғингиз билан масжидга келиб туринг», дейдими? Кейин «Марҳумнинг яқинлари ким?» деб
сўрайди. Ким чиқади? Ҳайдарми? Маҳмудми? Йўқ, Жалил чиқади. «Марҳум бировдан қарз
олган бўлса, тўлайман», деб сўз беради. Тентак. Менинг кимдан қарзим бор экан? Одамлар
мендан қарз. Лекин улар қарзларини келтириб беришмайди. Ўлганимдан хурсанд бўлишади.
Балки ўшалар «Тезроқ ўла қолсин» деб дуо қилишаётгандир... Мен... Жалилдан қарзман. Ҳа...
қарзим бор ундан. Ҳовли-жой олиб беришим керак эди. Маҳмудга тайинлаб қўйишим керак,
мендан кейин олиб берсин. Кейин... кўтаришади. Тобутнинг бир чеккасидан ушлаш савоб экан.
Мени кўтариш ҳам савобми? Одам йиғилади? Юзтами, мингтами? Шундан қанчаси хурсанд,
қанчаси хафа?.. Жойимга ётқизишиб, бир кафтдан тупроқ ташлашади. Жойим... жойим қопқоронғи лаҳадми? Кейин... «Асадбек қанақа одам эди?» сўрашади. «Яхши одам эди»,
дейишади. Ҳа... Бу гаплари тўғри бўлади. Дунёдаги энг яхши одам — ўлик одам. Чунки у
бировга ёмонлик қилмайди...»
Шу фикрга келган Асадбек қаддини кўтарди. Назарида шу ётишида ўлиб қоладигандай
туюлиб ўрнидан турди. Шу пайтгача ўлимини ўйлаганида унча чўчимаётган эди. Ҳозир
лаҳадда ётиши кўзи олдига келганда совқотаётган одамдай этлари жунжикди. Қўрқди.
Ўлимидан эмас, лаҳадда ётишидан қўрқди.
Лаҳад — у дунё остонаси. Асадбек бу остонада ўзини нималар кутаётганини, қандай саволжавобга мубтало бўлишини ўйламади. У қоронғу, зах лаҳадда ёлғиз ётишдан қўрқди. Нопок
дил ила, имонсизлик ила ўз умрини вайрон қилишдан қўрқмаган одам лаҳадда ётишдан
қўрқди. Тушида онаси айтган қабр азоби нима эканини билмай туриб, лаҳадга тушишдан
қўрқди...
Назарида уй торайиб лаҳадга айланаётгандай бўлди. Юраги ўйнаб, дераза токчасидаги тугмани
босди. Хасталикка чалинганидан кейин Чувриндининг топшириғи билан барча уйларга
қўнғироқ тугмалари ўрнатилган, Асадбек болохонадаги йигитларни шу тугмалардан бирини
босиб чақирарди.
Навбатчи йигит ҳаялламади.
— Жалил акангни олиб кел, — деди Асадбек унга.
Навбатчи йигит узоқлашгач, Асадбек яна қўнғироқни босди-да, изига қайтиб «Лаббай, Бек ака»
деганича қўл қовуштирган йигитга:
— Жалилнимас, Маҳмуд акангни топ, — деб буюрди.
Асадбек Жалилни кўрмоқни истаган эди. Лекин «Мен пинғилласам, у бобилласа дилим хуфтон
бўлар», деган ўйда кўнглига қарши иш қилди.
Чувриндини чақиртиришга чақиртирди-ю, «Ярим тунда овора қилишим шартми?» деб ўйлади.
Ўзини хаёлан лаҳадда кўрганидан сўнг уйда ёлғиз қололмас ҳам эди. У Чувринди келган
тақдирда ҳам бу уйда кўнгли осойиш топмаслигини билиб, яна қўнғироқ тугмасини босди-да,
остонада кўринган йигитга «Чақирма. Машинани олиб чиқ. Идорага борамиз», деди.
Хўжайиннинг ярим тунда келиши Бўтқа учун кутилмаган ҳолат саналарди. Тўғри, у Бек акаси
куннинг исталган вақтида пайдо бўлиши мумкинлигини билади, ҳамиша шунга шай туради.
Аммо уйида дам олиб ётган одамнинг ярим тунда йўлга чиқиши уни бир оз хавотирга солди.
Замон сал қалтислашгани сабабли кейинги ойларда тунги маишатлар асосан тўхтатилган
бўлса-да, айрим кўнгли нозик акахонлар ҳануз бу ертўлага қўниб туришарди. Бу тун ҳам кичик
улфат айш сураётган дамда Асадбекнинг ташрифидан огоҳ бўлинди-ю, тезгина тарқалинди.
Бўтқа «Бек акам кеннайимсиз сал қийналгандирлар», деган ўйда ҳар эҳтимолга қарши, ўз
таъбири билан айтилганда иккитагина «қушча»ни учириб юбормай, олиб қолди.
Видеобардагилар уй-уйларига жўнаган бўлсалар-да, улардан мерос қолган ароқ ҳиди, сигарет
тутунлари ҳали тарқамаган эди. Асадбек ичкари кириши билан Бўтқани бўралаб сўкди.
— Йиғиштир демаганмидим бу ишларни! — деб, қулочкашлаб урди.
Зарба кучли эмасди. Шу боис Бўтқа бир тебранган бўлди-ю, йиқилмади. Аслида бу зарбага чап
бериши мумкин эди, аммо хўжайиннинг муборак қўллари қуруқ қайтмасин деб жағини тутиб
берган эди.
— Акахонлар илтимос қилишувди, йўқ дея олмадим, — деди айбдор боланинг ҳолатида.
— Ким у акахонларинг?
Бўтқа Асадбек ҳурмат қиладиган икки одамнинг номини айтишга айтиб, «Ишқилиб текшириб
қолмасин-да», деб чўчиди. Агар бу одамларнинг бугун келмагани Асадбекка маълум бўлсами,
бир-икки мушт билан қутулолмаслигини у яхши билади. У ҳожасига ёлғон гапириш мутлақо
мумкин эмаслигини ёдида сақласа ҳам баъзан шунақа алдовлардан фойдаланишга мажбур
бўларди. Хайриятки, бу сафарги ёлғони уни маломатдан қутқарди.
Асадбек тўғрига, иш юритадиган хонасига эмас, чапдаги хос хонага кириб, диванга ёнбошладида, остонада буйруққа маҳтал турган Бўтқага қараб:
— Ниманг бор, олиб кел, — деди.
Бўтқа шу туришида эгасининг кўзига мўлтиллаб қараб, думини ликиллатаётган кўппак
ҳолатида эди. У ҳожасининг кўнгли нима тусаётганини билгандай видеога хориж филмини
қўйгач, дастурхон тузаш тадоригини бошлади. Ўзи ошхонада масаллиқларни тайёрлаб турди.
Олиб қолган икки «қушча»си эса хизматда бўлди. Оқ ҳарир кўйлакдаги «қушча»лар хонага гўё
сузиб кирдилар. Ичимлик, емакларни карашма билан қўйиб, карашма билан чиқдилар.
Асадбек бу ёққа келаётганида қизлар билан маишат қилишни ўйламаган эди. Унинг мақсади
уйидан сал четроқда бўлиш, кўз олдига келтиргани — лаҳадда ётиш манзарасидан узоқлашиш,
бирор пиёла ароқни симириб сархуш бўлиш эди. Қизларни кўргач вужудида шаҳват уйғона
бошлади. Яқиндагина лаҳадда ётишдан қўрққан одам бу дунёнинг жаннатида ҳузур қилишни
аълороқ деб билди.
Адашган бандагина ҳаётнинг лаззати шароб ва зинода деб билади. Бунинг алдамчи лаззат
эканига ақли қосир банданинг фаҳми етмайди. Шароб ва зино лаззати данак устини яламоқ
кабидир. Чин лаззат эса данак устида эмас, мағзида эканини англамоқ шу қадар мушкулми? Бу
данак ақл билан чақилади. Ақл шу даражада заифми? Чин лаззат — руҳ лаззати эканини
Асадбек ҳам билмайди. У ароқни қуйиб ичиб, телевизорга тикилгач, вужудида ўт аланга олди.
Қизлар киргач, бирини ёнига чақирди. Қизлардан бири чақирилган бўлса-да, иккинчиси
ноумид чиқиб кетмай, дугонасига эргашиб яқинлашди. Бўтқадан аниқ кўрсатма олган
«қушча»лар бу касалманд, беҳол одамнинг кўнглини овлашга тушдилар. «Бу одам хастага
ўхшайди, касали юқиб қолмасмикин?» деб мулоҳаза ҳам қилиб ўтирмадилар. Яхши хизмат учун
яхши ҳақ олишлари уларни бундай мулоҳазалардан бенасиб этарди.
Қизлардан бирининг лабига лабини босиб, сўнг ноз билан «Оҳ!» деб қўйиши Асадбекнинг
бошига гурзи каби урилди — у гўё қизи Зайнабнинг овозини эшитгандай бўлди.
Ўша шармандали кунда, учинчи қаватда, эшик ўрнига тутилган парда ортидан Зайнабнинг
шундай овози келган эди. Орадан кунлар ўтганига қарамай Асадбекни бу овоз ҳоли қўймасди.
Дам-бадам эслаб, юраги зирилларди.
Ҳозир яна ўша овоз...
Фақат...
Фақат ҳозир бошқача оҳангда эшитилгандай бўлди.
Ҳозир...
Ҳозир нечундир унда шаҳват оҳанги йўқ эди.
Ҳозир... «Оҳ, отажон!» дегандай нола бор эди.
Асадбекнинг кўз олди қоронғулашди.
Аввал...
Аввал чироқ ўчгандай бўлди.
Зим-зиё тун...
Сукунат...
Йўқ, қора тун эмас.
Қора тун чекинди.
Унинг ўрнига... қонли тун босди.
Ўша шармандали кунда, қалбига ўлим байтлари ёзилганини билмай эшик ўрнига парда
тортилган хонада айшини сураётган йигит танасидан сачраган қон девордан сизиб оққани каби
қон сели бости-риб келди. Аввал тизза бўйи, сўнг бўғзигача чиқди. Сўнг... тамоман қон
кўлига ғарқ бўлди. Нафаси қайтди.
Барчаси бир неча сонияда юз берди. Асадбекнинг бошига урилган гурзи унинг ақлини тамоман
шол қилди. Агар иккинчи қиз ҳам нозли тарзда овоз бермаганда Худо билади, бу шоллик қанча
давом этарди. Ана шу нозли овоз иккинчи гурзи бўлиб миясига урилди. Иккинчи гурзи унинг
ақлини шолликдан қутқарди. Кўз олди равшанлашди. Аммо оқ ҳарир кўйлакдаги қизлар қора
либосдаги ажиналар каби кўриниб, уларни силтаб ташлади. Бундай зардани кутмаган қизлар
қўрқув аралаш қичқириб юбордилар. Бу чинқириш Асадбекка юлишга шайланган мушукни
эслатиб, ирғиб ўрнидан турганича уларни тепиб қолди. Қизларнинг чинқириғини эшитиб
югуриб кирган Бўтқа кўзлари косасидан чиқай деб турган ҳожасининг аҳволини кўриб, қўрқиб
кетди. Асадбек тепки билан қаноатланмай, стол устида нима бўлса бир-бир ота бошлади. Бўтқа
сониялик саросимасини енгиб, ҳожаси қаршисига югуриб келди-да, уни маҳкам қучоқлаб олди.
— Бек ака, жон Бек ака, сизга нима бўлди? Ўзингизни босинг. Бек акажон, — деб овута
бошлади.
Бўтқанинг кучли қучоғидан чиқа олмаган Асадбек энди оғзига келганини қайтармай сўкина
бошлади. Кейинги йиллар ичи тилга олмай қўйган сўкишлар ҳам тўғонни бузган оқим каби
қуюлиб келаверди. Асадбек сўкаверди, Бўтқа эса «Бек акажон!» деб унинг елкаларини силаб
овутаверди... Ниҳоят ҳукм янгради:
— Ҳайда! Ҳайда қанжиқларни... Шу ёшдан-а... Қип-ялангоч ҳолича ҳайда!
— Бек акажон, совуқ-ку? — деб эътироз билдирмоқчи бўлди Бўтқа.
— Ҳайда! Совуқда шамоллаб ўлса яна яхши. Иккита шилта камаяди.
— Хўп бўлади, Бек ака.
Бўтқа амрни ижро этмоқ учун ҳожасини қучоғидан бўшатгани ҳамон жағидан мушт еди.
— Сен ҳаромини чотингни йириб осаман! Сен ҳали қаланғи-қасанғи акахонларингнинг
нушхўртини менга раво кўрдингми?
— Бек ака, жон хўжайин, унақа деманг, улар тегишмади. Булар свежийларидан эди, — деб
ўзини оқлади Бўтқа.
Бу эътирози эвазига яна бир мушт егач, «Мен буларни чиқариб юборай», деб чекинди.
Асадбек холи қолгач, диванга чўкиб ўтириб бошини чангаллади. Ҳозиргина қий-чувга тўлган
хонани сукунат забт этди. Сукунат ҳукмидан унинг қулоқлари шанғиллай бошлади. Шу
даражада шанғилладики, назарида қулоқларига жон бериб турган томирлари ёрилиб кетгандай
туюлди. Ана шу сукунат шовқини орасида Жалилнинг овози эшитилгандай бўлди. Асадбек
унинг овозини эшитмаслик учун қулоқларини кафти билан беркитди. Лекин бу фойда бермади.
Жалилнинг овози сукунат шовқинини босиб, жаранглаб эшитилди:
«Худодан қайтибди... Сен маишат қилган қизларнинг ҳам ота-оналари бор эди, улар ҳам
эзилгандир... Худога нолалар қилгандир... Худо кар эмас, бу оҳларни эшитгандир?..»
«Бўлди, гапирма!» деб пичирлади Асадбек инграб.
«Худодан қайтибди...»
«Гапирма деяпман, бўлди қил», деб яна пичирлади Асадбек.
«Худо ҳамма нарсани кўриб, билиб туради...»
«Бўлди! Бўлди, деяпман!»
Бу сафар бақириб юборди.
Қизларни кузатиб қайтган Бўтқа остонада чўчиб тўхтади. Сўнг тез юриб келиб ҳожаси
қаршисида тиз чўкиб, билагидан ушлади.
— Хўжайин, жон хўжайин...
Бўтқанинг овози сукунат шовқинини ҳам, Жалилнинг акс-садоли товушини ҳам қувиб чиқарди.
Асадбек яна бир неча фурсат қимир этмай ўтирди. Сўнг ўзича «Гапларинг тўғри, оғайни. Сен
ҳамиша тўғри гапиргансан», деб қўйди.
Кесакполвон Жалилга берган ваъдасига кўра шом чоғида уникига кириб келди. Шом намозини
ўқиб чиққан Жалил у билан кўриша туриб, ошкора тарзда бурнини жийирди. Жалил мактабда
ўқиб юрган чоғларида ҳам уни хушламасди. Асадбекка бир неча марта «Шу боладан нарироқ
юр», деди. Кейин индамай қўйди, аммо ёмон кўришини ҳеч вақт яширмади. Кесакполвон буни
яхши билади. Лекин Жалилнинг гапларини ҳазил деб билиб, тиржайиб юраверади. У
Жалилнинг Асадбекка таъсир ўтказа олишга қурби етишини билгани учун ҳам ҳар қандай
ҳақорату сўкишларига чидайди.
— Бунақа сасиб юрадиган бўлсанг келма, девдим-ку?
— Окахон, бугун оғзимга олмадим. Бу кечагининг ҳидидир. Бўлди, энди тавба қилдим. Иккинчи
қайтарилмайди, — деди Кесакполвон.
— Сенинг тавбанг нима-ю, лайчанинг ангиллаши нима.
— Эе-зворинг-а, эззворинг... — деди Кесакполвон кулиб.
Жалил стол устидаги қоғоз халтага қаради-да, бир учи кўриниб турган колбасани тортиб
чиқарди:
— Бу нима? — деди зарда билан.
— Ҳа, энди қуруқ келмай дедим, болаларга...
— Сенга биров «Жалилнинг болалари ҳаром нарса ейди» девдими?
— Ие, нега ҳаром бўларкан? Ҳозир искаладга кириб олдим. Отлиққа ҳам йўқ, бу зўридан,
окахон.
— Зўрими? — Жалил шундай деб деразани очди-да, пастга бир қараб олиб, сўнг колбасани
кўчага ирғитди.
— Ий-я, — деди Кесакполвон ажабланиб, — емасангиз нега исроф қиласиз?
— Ҳаромни ит-мушуклар есин. Биронта мусулмоннинг ҳалқумини ҳаром қилмасин.
— Оббо... — деди Кесакполвон, энсаси қотиб.
Жалил қоғоз халтанинг ичига қараган эди, Кесакполвон:
— Буниси гўшт. Қассобники. Ҳаппаи ҳалол, — деб изоҳ берди.
— Сенинг қўлингга тушгунча ҳалол бўлгандир. Буни ҳам ҳаром қилибсан. Олиб кет, ўзинг е.
— Нега ҳаром бўларкан. Қассобники ахир?
— Ҳаром колбасанг теккан унга.
— Об-бо... жа-а тор олиб юборасиз-да, окахон. Бўпти, ўзимизга тан, яна буни ҳам ташлаб
юбор- манг. — Жалил шундай деб қоғоз халтани олиб остонага яқинроқ ерга қўйди.
Жалил Кесакполвоннинг тезроқ чиқиб кетишини истаб, унга савол назари билан тикилди.
Кесакполвон мезбоннинг мақсадини англади. Аммо дафъатан муддаони айтолмай, чўнтагидан
сигарет чиқарди.
— Бу ерда чекма, — деди Жалил, ундан нигоҳини узмаган тарзда.
— Об-бо... — деди Кесакполвон норози оҳангда, — одам деганни шунақанги эз-зиб, қон қилиб
юборасизми, а?
Жалилнинг тилига «Сен ҳали одаммисан?» деган киноя келди-ю, бироқ, ҳаддан ошириб
юбормай, деб гапини ичига ютди-да:
— Менда ишинг бормиди? — деган савол билан Кесакполвоннинг мушкулини осон қилди.
— Ишми?.. Ҳа, иш бор... Лекин бу иш эмас, маслаҳат. Тўғрироғи иккаламизга тегишли иш.
— Иккаламизга? Мен сен билан ҳамтовоқ бўлмагандим шекилли? Чайналмай, дангалроқ гапир.
— Бу... дадил айтадиган гап эмас-да... Келинг, бир чекиб олай, бўлмаса, ёрилиб ўламан.
— Бўпти, чек, ёрилиб ўлсанг, яна товонингга қолиб юрмай, — Жалил шундай деб деразани қия
очди-да, ёнига стул қўйди. — Шу ерда ўтириб чек, уйни саситма.
Кесакполвон бир-икки тутатди-да, Жалилга қарамаган ҳолда сўради:
— Асад... Красноярда касал бўлибмиди?
— Ҳа... — деди Жалил унинг бу ҳолатига тушунмай. — Нимага сўраяпсан?
— Дўхтирлар кўришдими, нима дейишди?
— Шамоллаган экан. Бир ҳафта яхши қарашди.
— Бир ҳафта... Шамоллаган одамни бир ҳафта қарарканми?
— Нима демоқчисан?
Кесакполвоннинг мужмаллиги Жалилнинг ғазабини қўзғатди, айни чоғда хавотирга ҳам солди.
— Бекнинг йўтали менга ёқмаяпти, — деди Кесакполвон сигарета бурқситиб.
— Йўтали анча чўзилди... Менга қара, сен нега мижғовланяпсан? Мақсадингни айт.
— Мақсадми?.. Окахоним, ҳаммага ақл ўргатасиз, дуч келганни бобиллаб сўкиб, қопасиз-у,
ошнангизнинг аҳволини билмайсиз.
— Гапни чўзма, деяпман!
— Бекнинг касали оғир. Тузалиши қийин бўлган касалданмиш. Лекин у яширяпти.
— Тузалиши қийин?.. Қанақа касал?
— Қанақа касал?! — Кесакполвон жаҳл билан ўрнидан турди-да, бармоғига қистириб турган
сигаретини ташқарига отди. — Галварсмисиз? Ё меровмисиз? Касали — рак! Энди
тушундингизми?
— Сен... бола, валдирама! — деб бақирди Жалил. — Ёмон нафас қилма!
— Ёмон нафас эмиш... Ёмон нафас эмас бу. Дўхтирларнинг хулосаси шунақа. Бу Красноярдаёқ
маълум бўлган.
— Бекор айтибсан! Маълум бўлганида мен билардим.
— Катта кетманг. Буни фақат икки киши билади: Асаду Маҳмуд.
— Сен-чи? Сен қаердан била қолдинг?
— Учинчи одамдан... дўхтирдан.
— Олиб кел ўша дўхтирингни.
— Йўқ, у келмайди, келолмайди.
— Нега?
— У «Ҳеч кимга айтмайман», деб қасам ичиб, сўнг қасамини бузган. Бек қасамини бузганларни
кечирмайди. Бу гап орамизда қолсин, а?
— Ишонмайман.
— Ишонмасангиз ҳам бир ишни қилиш керак. Бек ўлимни бўйнига олганга ўхшайди. У
аҳволидан бошқаларнинг хабар топишини истамаяпти. Унинг ҳозир бирдан-бир сирдоши —
Маҳмуд. Нега минг йиллик қадрдони — сиз эмас, мен эмасман, нега Маҳмуд?
— Уни яхши кўради. Укасига ўхшатади...
— Яхши кўришини биламан. Лекин Маҳмуд-чи? Нега у ҳеч бўлмаганда сиз билан мени огоҳ
қилмаяпти? Фикри бузуқ у боланинг! Бекнинг ўлими — унинг тўйи бўлиши мумкин. У Бекнинг
ўрнини эгаллашни ният қилган. Шу сабабли мендан яширади.
— Бу энди ўзларингнинг ишларинг. Асадга бир нима бўлса ўша заҳоти бир-бирларингнинг
гўштларингни ейишни бошлайсанлар. Аммо билиб қўйларинг: ҳамманг хор бўлиб, қирилиб
кетасанлар. Худо сенларни жазосиз қолдирмайди.
— Шу ерда тормозни босинг, окахон. Шу ерда бирпас тўхтанг. Сиз мени билмагандай
гапирасиз-а... Агар Азроил келиб «Қайси бирларингнинг жонингни олай?» деса мен ўзимни
рўпара қиламан. Асад... ўлмаслиги керак, ўлмайди... Дўхтирлардан иш чиқмайди. Улар
жанозани ўқиб бўлишган. Лекин бир одам бор экан. Ўша тузатиши мумкин экан. Мен унинг
олдига бордим. Эшшакдан баттар қайсар бир чол экан. «Бормайман, касалингни кўрмайман»,
деб туриб олди.
— Ким экан у?
— Э, бир қари чол ўзи... — Кесакполвон Абдураҳмон табиб билан бўлган учрашувни қисқа
тарзда баён қилди. Унинг улоқчи отларини отиб ташлашни буюрганини эса айтмади.
— Асадни олиб борамиз, — деди Жалил бир оз мулоҳаза қилгач.
— Овора бўлманг, бормайди. Бек табибларга ишонмайди. Оғайнингизнинг ҳам эшшакка
ўхшаган қайсар феъли бор, биласиз-ку... Айниқса, касалидан хабар топганимизни билса, ёмон
бўлади... Ўша табибнинг олдига... сиз бориб келинг.
— Мен борсам келарканми?
— Келади... У эш-шак мендақаларни ёқтирмас экан. Камбағалпарвар эмиш. Уни уйингизга олиб
келсангиз, Асадни бир баҳона билан чақирамиз.
Кесакполвоннинг бу эҳтиёткорлиги Жалилга ёқмади. Бир кўнгли ҳозироқ ошнасининг олдига
бориб, «Нега касалингни мендан яширасан, тур, кетдик, табибга!» демоқчи ҳам бўлди. Кейин
эса, дўстининг хасталигига эътиборсиз қарагани учун ўзини ўзи койиди. Кесакполвоннинг
фикрларида маъно бордек туюлиб, ўйланиб қолди.
— Ўзингиз бормасангиз бўлмайди, — деди Кесакполвон.
— Бўпти, эрталабгача бир мулоҳаза қилиб кўрай. Борсам боравераман.
— Эрталабгача кутиб нима қиласиз? Машина тайёр.
— Мана бу каллани Худо ўйлаб иш юритиш учун яратган. Эрталаб бешда келасан.
— Гап йўқ, ўғил бола! — деди Кесакполвон унинг кўнганидан қувониб. Бешу нол-нолда шу
ердаман.
У шундай деб эшикка яқинлашганида Жалил уни тўхтатди:
— Гап шу: билиб қўй, сен бормайсан.
Кесакполвон бу шартга бажонидил рози бўлиб, кулиб қўйди.
Жалил туни билан ухламади. Унинг безовталигини сезган Қамара «адаси, мазангиз
бўлмаяптими?» деб меҳрибонлик қилиб, шунинг эвазига «ширингина» сўкиш эшитиб олди.
Бунақа пайтда эри дуч келган одамга нишини санчиши мумкин эканлигини билгани учун бошқа
индамади.
Жалил уйига сиғмади. Кўчиб келганидан бери энди уйи тор, жуда тор туюлди. Деворлар унинг
устига тоғ қоялари каби бостириб келиб, бўғгандай бўлди. Ошхонага чиқиб, муздек сув
симирди. Меҳмонхонада у ёқдан-бу ёққа юрди. Сўнг... кийинди. Кўчага чиқди. Асадбекникига
бормоқни ният қилиб, машина тўхтатди. Ҳайдовчи машинасини юргизиши билан тирикчилик
оғирлашганидан шикоят қилиб, «бола-чақанинг ризқини деб ярим кечада юрганини»
айтганида Жалил ҳақни тузукроқ тўлаши лозимлигини уқиб, ғижиниб қўйди. Бошқа пайт
бўлганида машинани тўхтатиб, тушиб қоларди ёки ҳайдовчига «ширин» гапларидан учтўрттасини айтиб кўнгил ғуборини ёзарди. Ҳозирги кайфияти, шароити унисини ҳам, бунисини
ҳам кўтармади. Индамай кетаверди. Машина Асадбекнинг дарвозаси қаршисига етганда
«тўхтат», деб буюрди-да, чўнтагига қўл солди. Кўчага пулсиз чиқиб келавергани шундагина
маълум бўлди.
— Ука, хаёл қурсин, пул уйда қолибди. Бирпас кутинг, кираману чиқаман. Қайтиб боргандан
кейин хурсанд қиламан, — деди Жалил хижолат бўлиб.
— Братан, рўлда ухлаб қолай деяпман. Қайтиб олиб боролмайман.
— Тўхтаб туринг бўлмаса, — Жалил шундай деб дарвоза томон юрди. Уни таниган йигитлардан
бири деразани очиб, салом берди.
— Ўн сўм бериб тур, — деди Жалил унинг саломига алик олиб.
Йигит пастга тушиб машина томон юрганида Жалил унинг йўлини тўсди.
— Ўзим бериб қўяман, — деди йигит.
— Сенларнинг пулни қанақасига бериб қўйишларингни биламан. Ўзимга бер, — деди Жалил.
Йигит кулиб, чўнтагидан пул чиқариб берди.
Машина кетгач, Жалил дарвозахона томон юрди.
— Хўжайин йўқлар, — деди йигит унга эргашиб.
— Нега йўқ бўлади? Қаёққа кетди?
— Бир ёққа кетувдилар, — деди йигит мужмаллик билан.
— Ўзи соғми? — деди Жалил остонада тўхтаб.
— Худога шукр, соғлар. Бизнинг кулбага чиқиб ўтира туринг. Чой-пой қиламиз, — деди йигит.
— Йўқ, мен кетдим бўлмаса. Сен... менинг келганимни хўжайинингга айтма. Соатинг неччи
бўлди?
— Уч, — йигит билагидаги соатга қараб олди.
— Мени уйимга олиб бориб қўя оласанми? — деди Жалил.
Йигит «Гап йўқ, окахон», деди-да, дарвозани очиб, машинани олиб чиқди.
Жалил манзилига етиб, машинадан тушгач, ўрнида бир оз туриб қолди. Уйига киргиси келмади.
Изғиринли шамол туриб, баданига совуқнинг игналари санчилганида ҳам иссиқ ўрнига
шошилмади. Дастлаб Кесакполвоннинг гаплари унга уйдирма бўлиб туюлган эди. Вақт ўтгани
сайин, ўй ўйлагани сайин бу уйдирма ҳақиқатга яқинлашиб, у хавотир оловида қовжирай
бошлади. Ўтаётган вақтнинг ҳар дақиқаси дўстининг ўлими онига шошаётгандай туюлиб,
Кесакполвон айтган вақтда йўлга чиқмагани учун афсуслана бошлади.
Бир неча фурсат ҳайкал сингари қотиб тургач, юзига шамол келтириб урган майда ёмғир
томчиларидан сесканиб аста юра бошлади. Йўлакка етиб боргач, ичкарига қадам қўйгиси
келмай, изига қайтди.
Шаҳар осмонига эгалик қилаётган булутни шамол суриб кетар, бир неча соатдан сўнг тун
ҳукми ҳам адоғига етар, аммо Жалилнинг қалбини зулумот пардасига ўраган ташвиш пардаси
қачон, қай тарзда кўтарилар экан?
Кесакполвон кеча оқшомда «Ошнангиз касал», демасдан «Ошнангиз ўлди», ёки «ўсал ётибди»,
дейиши ҳам мумкинмиди?
Жалилнинг хаёлига шу фикр келиб, бутун аъзойи баданини титратиб юборди.
Шу пайтгача қанча дўсти бу дунёни ташлаб кетди. Уларнинг ўлими ҳақидаги хабарни
эшитганида «Нега ўлади, ҳали ёш эди-ку?» деб ўйлади. Бу ғофил банда «Ўлим ёш
танламайди», деган оддий ҳақиқатни тан олишни истамайди. Кўп қатори «Умримизнинг ярмини
яшаб қўйдик, бу ёғи оз қолди», деб юргани билан «Оз қолган қисмини» ўзича йигирма-ўттиз
йил деб чамалаб юради. Билмайдики, умри йигирма-ўттиз йил эмас, балки йигирма-ўттиз кун,
балки йигирма-ўттиз дақиқагина қолгандир... Балки бирон хасталик ўлимнинг хабарчиси
сифатида келгандир. Балки... ўлим хабарчисиз, тўсатдан бостириб келар...
Жалил охирги учрашувни, Асадбекнинг гаплари, болаликда бирга ўсган дўстларини
қўмсаганини эслади. «Қарашлари маъюс эди. Мен — галварс, шунга ҳам эътибор бермадимми?
Ўлими олдида болаларни бир кўриб қолай, деган экан-да... Нега менга ёрилмади? Нега
«Аҳволим шунақа, оғайни», демади? Шотирларидан яшириши тўғри, улар хўжайинлари ўлмай
туриб, мол-дунёни бўлиб олишга киришадилар. Мен-чи?.. Шу ҳолича ҳам мағрурлигини
қўймайди-я?! Шу пайтгача менга бирон марта ҳам шикоят қилмаган эди. Хор бўлганида ҳам,
зор бўлганида ҳам бировга бўйин эгмаган эди... Энди... ўлими олдида бўйин эгарканми?.. Мен
доим унга қаттиқ-қаттиқ гапириб келдим. У нотўғри ҳаёт кечирди. Адашди. Нима учун туғилиб,
нима учун яшаётганини билмади. Шу Ҳайдар паканани одам деб билиб, ўша билан ҳамтовоқ
бўлди. Мол-дунё тўплади... Мол-дунё қолади, бола-чақа ҳам қолади... Ўзи кетади... Ёлғиз ўзи...
Наҳот чораси бўлмаса?..»
Жалилнинг юраги хаприқиб, чўкаётган одам хасга тирмашгани каби у Абдураҳмон табибга
ошиқди.
Кесакполвон айтилган вақтга етиб келди. Жалил хотинига «Бир-икки кун бўлмайман», деди-ю,
жўнади. Эрининг ҳаловати йўқолганидан ташвишланаётган Қамара «Қаёққа кетяпсиз?» деб
сўрашга ҳам чўчиб, хавотир чодирига ўралганича қолаверди.
Ҳайдовчи йигит чапдастгина эди. Йўлда юришнинг қонун-қоидалари бор, деб ўтирмай,
машинани елдай учириб борди. Яхшики, машинада қанот йўқ, бўлсами эди, росманасига учиб
кетиши ҳеч гап эмасди. Бошқа шароит бўлганида Жалил «Онангникига шошасанми?» деб
койиши мумкин эди. Юраги хаприқиб, шошилиб тургани учун тезликдан бир оз хавотирда
ўтирса ҳам индамади. Улар манзилга кун қиёмдан оққанда етиб келишди. Қишлоққа
кираверишдаги чойхона ёнидан ўтишаётганда Жалил ҳайдовчига «Тўхтат мошинани», деб
буюрди.
Кун салқин бўлишига қарамай, етти-саккиз қария айвонда давра қуриб, чойхўрлик қилиб
ўтиришарди. Машинадан одам тушганини кўрган чойхоначи ичкаридан чиқиб, меҳмонни
қаршилади. Жалил салом бериб кўришгач:
— Мачит қаерда? — деб сўради.
— Мачитгача яна пича юрилади, — деди чойхоначи. Сўнг афсус оҳангида қўшиб қўйди: —
Лекин... биродари азиз, мачитимиз қулф...
— Қулф? Нимага қулф бўлади? — деб ажабланди Жалил.
— Билмасам... катталар қулф солдирганлар.
Шаҳарда ҳам шундай воқеалар содир бўлганидан Жалилнинг хабари бор. Лекин мачитларни
ёптирган катталар аллақачон ишдан олиниб, беркитилган мачитлар яна қайта очилган эди.
Ҳали ҳам ғафлат уйқусидаги бу қишлоққа янгиликнинг етиб келмагани Жалилни
ажаблантирди.
Жалилнинг ўйланиб тургани сабабини билмаган чойхоначи ўсмоқчилаб сўради:
— Биродари азиз, мачитда қандай юмушингиз бор эди? Ё бировни излаб келдингизми?
Бу савол Жалилга ғалати туюлиб, заҳарли жилмайди:
— Мачитга нима учун борилади? Намоз ўқимоқчийдим.
— Ўзим ҳам шунақадир, деб ўйловдим, — деди чойхоначи очиқ чеҳра билан. — Мачитга қулф
солишганидан бери шу ерда беркитиқча ўқияпмиз намозимизни. Ичкари киринг, биродар. Биз
яқингинада пешинни ўқидик.
— Шаҳарда янги мачитлар қурилиб ётибди-ю, сизлар бу ерда «Катталар қулф урдирган», деб
ўтирибсиз. Ўша катталарингиз чиққан жойига кириб кетган. Шартта бориб қулфни бузиб,
намозни ўқийвериш керак. Ҳозир биров «ғинг» демайди.
— Биз билмасак, биродари азиз. Бизлар оми одам бўлсак, — чойхоначи шундай деб ўзини
оқлади-да, Жалилни ичкарига бошлади.
Жалил фарз намозини қаср қилиб ўқиб, тезгина чиқди. Чойхоначининг «Меҳмон намоз
ўқиркан, яхши одамга ўхшайди», дегани таъсир қилиб, қариялар айвонда Жалил кўриниши
билан ўринларидан қўзғалишди. Жалил улар билан қўшқўллаб сўрашгач, мезбонларнинг
ўтинчига кўра тўрга чиқиб ўтирди-да, Собитхондан ўрганган «Робби анзилни мунзалан
муборакан ва анта хойрул мунзилин», дуосини ўқиб юзига фотиҳа тортди. Қарияларнинг ҳар
бирлари у билан лутфан сўрашдилар. Жалилга яқинроқ ўтирган қария унга бир пиёлада чой
қуйиб узатди-да:
— Қани, меҳмон, бир гурунг беринг бизга, — деди.
Қарияларнинг илтифотидан руҳланган Жалил ўзининг «чала мулла» эканлигини унутиб, унданбундан эшитган диний маърузаларидан эсида қолганини айтиб, ўз кўнглида даъват қила
бошлади. Унинг бу даъвати умри сут ичиш билан ўтган одамга ношуд табибнинг сут ичиш
фойдаси хусусидаги насиҳатига, ёинки етмиш-саксон йиллик умрини далада ўтказган деҳқонга
кечагина ўқишни битириб келган агроном томонидан шудгорнинг афзаллиги ҳақида қилинган
маърузага ўхшаб кетарди. Жалил бечора бу ўтирганлардан иккитасининг Бухорои шарифда
мадраса таҳсилини кўрганлигини қаердан билсин?
Жалилнинг «илм бисоти» тугаб, гаплари бир тоғдан, бир боғдан бўла бошлагач, меҳмоннинг
иззатини қилиб индамай ўтирган чоллардан бирининг тоқати тоқ бўлиб, суҳбатга аралашди:
— Биродар, биз томонларга қайси шамол учирди?
— Яхши одамнинг шамоли, — деди Жалил. Сўнг мақсадини айтди.
Унинг келишидан мақсадини тахминан чамалаб ўтирган қариялар бош эгиб, жим қолишди.
Суҳбатни узган қария эса Жалилга қараб бош чайқади:
— Нафсиламрни айтганда, биродар, муддаога етмаёқ изингизга қайта қолганингиз
дурустмикин?
— Нима учун? «Бормайдилар» демоқчимисиз? Ахир табиб дегани одамларни даволаши керакку? — деб ўзича ҳақиқатни «кашф» этди Жалил.
— Шунақа дейсизу биродар, омма Абдураҳмон ака ўзларини табиб санамайдилар.
— Нега? — деб ажабланди Жалил. — Довруқлари бутун оламга таралган бўлса...
— Шунақаку-я... омма, Абдураҳмон ака табибликни касб қилмаганлар. Тузата олишга кўзлари
етса муҳтожларнигина боқадилар. Шифо — Оллоҳдан, Абдураҳмон ака бир воситалар холос.
— Қизиқ... — Жалил эътироз билдирмоқчи эди, қария сўзни узди:
— Бир неча кун бурун шаҳар одамлари чиқишиб, Абдураҳмон аканинг таъбларини хира
қилибдилар.
— У-бу нарса дебдиларми?
— Нималар дейишганлари бизларга қоронғу. Омма, улар кетганларидан сўнг йўлда
тақсиримнинг улоқчи отларини отиб кетишибди-да...
— Отиб кетишибди? — Жалилнинг кўз олдига Кесакполвон келди-ю, ичида «Оббо ҳароми-е,
ишнинг ишкалини чиқариб қўйиб, мени рўпара қилаётган экан-да...» деб ўйлади.
— Ҳа, отиб кетишибди. Шаҳардан келганингизни билсалар, Абдураҳмон ака сиз билан
сўзлашмасалар ҳам керак. Феъллари нозик жуда.
— Ўша отларни ростдан ҳам шаҳарликлар отганми?— деб сўради Жалил.
— Буниси ёлғиз Оллоҳгагина маълум. Менинг билганим шуки, ўша куни худди шу аробада
келишган эди, — қария шундай деб кўчада турган «Жигули»га қараб қўйди.
«Тамом, — деб ўйлади Жалил. — Бу — ўшанинг иши! Чоллар зийрак. Адашишмайди, ёлғон ҳам
гапиришмайди...»
— Шаҳарда бунақа мошинлар кўп, ўхшатаётгандирсиз? — деди Жалил «Зора адашган бўлса?»
деган илинж билан.
— Тўғри айтасиз, биродар, бунақаси кўпдир эҳтимол. Омма нўмираси бундайин бир хил
бўлмасов. Икки нўлу, икки беш. Эсдан чиқмайдиган нўмира.
Қария бу гапи билан жон томирига болта урган эди. Жалил бошқа гапирмаса ҳам бўларди.
Лекин индамай туриб кетишни ўзига эп билмай, сўнгги умидини айтди:
— Чиқмаган жондан умид, балки бир учрашсаммикин?.. Мен бу болани... яхши танимайман.
Кира қилиб келаётувдим. Балки мендан аввалгилар...
Қария унинг ёлғонига йўл бермай, гапини кесди:
— Агар менинг маслаҳатимга кирадағон бўлсангиз, бориб овора бўлманг. Касалингиз оёқда
тура олса, ўзини олиб келинг. Лекин бунақа аробани бўлак кира қила кўрманг. Худо
кўнгилларига солса, балки хаста одамингизни боқарлар...
Гапни чўзишга ёки ланжлик қилишга ҳожат йўқ эди. Жалил чой ҳамда маслаҳат учун
миннатдорлик билдириб, кетишга изн сўради.
Шаҳар остонасига етишгач, Жалил ҳайдовчига «Акангникига ҳайда» деб буюрди. Буйруқ
итоаткорлик билан бажарилди. Аммо Кесакполвон уйида йўқ эди. «Кечаси ҳам уйида
ўтирмайди, бу ҳароми», деб ўйлади Жалил, кейин:
— Аканг қаерда бўлиши мумкин? — деб сўради.
— Худо билади, — деди ҳайдовчи елка қисиб.
— Топишинг керак! — деди Жалил буйруқ оҳангида.
— Топиш керак бўлса, топамиз, — деди йигит.
Шундан сўнг аввал «қозихона»га ўтдилар. Бу ерда кам учрайдиган ҳолат — жимлик ҳукмрон
эди. Жалил «қозихона»да қандай ишлар амалга оширилишидан бехабар эди. Шу боис «Кечаси
чойхонада нима қилади, калланг борми?» деб тўнғиллаб қўйди.
Кесакполвон кириши мумкин бўлган яна икки уйга мўралаб ўтишгач, машина шаҳар
марказидаги уч қаватли бино олдида тўхтади. Йигит иморат ертўласидаги видеобарга бир
«шўнғиб» чиқиб, хўжайинининг шу ерда эканини маълум қилди.
Жалилни остонада кутиб олган Бўтқа уни Кесакполвон ўтирган хонага бошлади. Жалилнинг
димоғига қўланса ҳид урилиб, кўнгли беҳузур бўлди.
Ширакайф равишда диванда ёнбошлаб ётган Кесакполвон Жалилни кўриб, қаддини кўтарди.
— Сен азалдан ифлос эдинг, шу ифлослигингча ўлиб кетасан, — деди Жалил салом-алик ҳам
қилмай.
— Ҳов ака, сал пастроқ тушинг, — деди Кесакполвон.
— Сен ахлатингни тозалатгани юборувдингми мени? Билиб қўй, мен сенинг исқиртингни
тозалайдиганлардан эмасман. Орқангни ўзинг артиб юр, бола!
— Вой-бў...
— «Бў-бў»лама, ифлос!
— Бўлди-е! — деди Кесакполвон жаҳл билан ўрнидан туриб. — Индамас экан, деб бошга чиқиб
олиб булғатаверасизми! Ифлос бўлиб нима қилдим? Хотинингизга суркалибманми?
— Суркалиб ҳам кўр-чи! Сендақаларнинг иккита оёғини иккита мошинага боғлаб, чотларингни
йириб ташлаш керак.
— Қўйинг энди, ўзи бошим ёрилай деб турибди.
— Бошинг бўлса ёрилади-да, э аҳмоқ! Табибга қанақа ҳунарингни кўрсатиб келдинг?
— Нима қилибман?
— Нима қилганингни билмайсанми?
— Сиз билсангиз айтинг.
— Отларини нега отдинг?
— Қанақа отлар? Мен ҳайвон отадиган одаммасман, — деди Кесакполвон безрайиб.
Жалил «Бу рост гапиряптими?» дегандай унга тикилди. Кесакполвон эса тусини ҳам
ўзгартирмай унга бақрайганича, киприк ҳам қоқмади.
— Сен... ўзингнинг лайчаларингни лақиллат, бола... У ёқдагилар аҳмоқ эмас. Мошинангни
танишди. Тағин ҳам инсофли экан улар, тошбўрон қилишмади. Шу табибдан умид бор экан,
ўшанга зулм қиласанми, ифлос!
— Бўлди, ҳадеб ифлос деяверманг.
— Ифлос бўлганинг учун ифлос дейман!
Кесакполвон сўкиб юбормаслик учун юзини тескари бурди. Шу машинада юбориб хомлик
қилганини фаҳмлаб, ғижинди.
— Бизнинг илтимосимиз ерда қолгунича ҳўкизнинг шохи синиши керак. Бизни
менсимасликнинг оқибати қанақа бўлишини ҳамма билсин.
— Сен ўзинг ким бўлибсанки, илтимосинг нима бўларди!
— Бўлди, гапни чўзманг. Келмадими?
— Мен унга учрашмадим.
— Унда ҳалиги гапни қаердан олдингиз?
— Одамлар айтишди.
— Хўп, энди нима қиламиз? Асадни сақлаб қолишимиз шарт. Керак бўлса, мен жонимни берай.
— Сенинг жонинг... Сен жонингни пишириб е!
Жалил шундай деб сўкинди-да, эшикни жаҳл билан ёпиб, изига қайтди. У нима қилишни
билмай гаранг бўлиб қолган эди.
Навбатдаги бедор туннинг чекиниши бошланганига ишорат қилувчи азон товуши эшитилди.
Асадбек тонгнинг қадрига етмас эди. Хонадони тун бағрига кириб, ўзининг тонггача етиб
боролмаслиги ҳам мумкинлиги аён бўлганидан кейин ҳар тонгни тирик ҳолда, очиқ кўз билан
қаршилашнинг ўзи улуғ бахт экани ҳақидаги оддий ҳақиқатни кашф этди. Авваллари ҳам азон
товуши эшитилармиди, йўқми, эслолмайди. Кейинги тунлари шу товушни орзиқиб кутадиган
бўлди. Унинг назарида айнан шу азон товушигина қиёмат ҳали бошланмагани, бу дунё ҳаёти
давом этаётганидан дарак берарди. Назарида... азон товуши эшитилмаса, қоронғулик
чекинмас, дунё зулумот чодирида қолаверар, жувонлар алла айтмас, гўдаклар кулмас, ҳаёт
сўнар, тамоман сўнар эди...
«Аллоҳу акбар! Аллоҳу акбар!..»
Демак, зулумот чодири йиртилгуси, жувонлар аллалар айтгуси, гўдаклар эса кулгуси... Ҳаёт
давом этгуси...
«...Ҳайя алал солат...»
Бахтли одамларгина етиб келади бу онга.
«...Ҳайя алал фалаҳ...»
Нажотга келганларга Яратганнинг ўзи нажот беражак.
Пешинга, сўнг... хуфтонга, сўнг тунни ёриб чиқиб, яна бомдодга етажак, иншооллоҳ...
Асадбек нажотга етиб келгани учун Тангрига ҳамд айтмоқ, муслимлик фарзини адо этмоғи
лозимлигини идрок қилмайди. Кўнгли ибодатни тусайди. Қотиб қолган дил, қотиб қолган тил
эса шайтон ҳукмидан қутулмоққа ожиз...
Тонгда... инсон ҳам, жонивор ҳам уйғонади. Уларнинг фарқи — бири Яратган берган онг
туфайли Яратувчисига ҳамд айтар.
Асадбек тонгга етиб келганидан хурсанд...
Осмонни қоплаган булут тун ҳукмронлигини бир озгина чўзган бўлса-да, ёруғликни тўса
олмади. Ёруғлик чор атрофга ўрмалаганича кириб келаётган дамда телефон қўнғироғи асабий
жиринглади. Дам ўтмай болохонадаги йигитлардан бири тушиб, «Германиядан кеннойи телпон
қилаётгани»ни айтди.
Асадбек Манзурани соғинган эди.
Манзурани уйда қолдириб, ўзи ҳафталаб юрганида айрилиқ тузининг бу қадар шўр
бўлажагини, юракларини куйдиражагини билмаган эди. Дунё тескарисига айланиб, энди ўзи
уйда қолиб, Манзура узоққа кетгач, қалби ўртангандан ўртанди. Соғинч нима эканини англади.
У хотинининг тезроқ етиб келишини истарди. Бир кўнгли эса... унинг ўғиллари билан ўша
ёқларда бутунлай қолишини истарди. Айниқса... яқинлашаётган ўлимига ўзи ҳам ишонганидан
бери бу истак қатъийлаша борди. Ҳосилбойваччанинг изидан Элчинни ҳам жўнатиш режаси
айни шу истак булоғидан сув ичган эди. Элчин ўлдирилгач, Зайнабни тўй баҳонасида
Олмонияга жўнатмоқни хаёл қилиб эди.
Режа бузилди. Аммо ҳали ниятдан кечганича йўқ. Зайнабнинг хасталиги бир оз чекингач,
юборади. Шундан сўнг ўзи бу дунёни хотиржам равишда ташлаб кетиши мумкин. Ўлимидан
сўнг... хотини, болаларига биров таҳдид қила олмайди.
Ечилмай қолган икки масала бор: бири — Зайнабни жўнатиш, иккинчиси бойликларнинг бир
қисмини у ёққа олиб ўтиш. Қуда ғоят бой экан, аммо ўғилларининг қўлларида ўзларининг
сармоялари бўлмоғи шарт!
Асадбекнинг соғинган юраги бир орзиқди. Шу орзиқиш билан телефон гўшагини кўтарди.
Манзура эрининг овозини эшитиб, салом берди.
— Яхши юрибсанми? — деб сўради Асадбек, алик олиш ўрнига.
— Худога шукр, ўзингиз тузукмисиз?
— Йўқ, бузуқман, — деб юборди Асадбек эски одати бўйича. У мана шунақа саволларга тоқат
қила олмас эди. Кайфияти яхши бўлса ҳазил оҳангида, ғашланган пайтига тўғри келса кесатиқ
ёки жаҳл билан жавоб қайтарарди. Манзура «Қорнингиз қанақа?» деган саволига «Қорним
думалоқ», «Тузукмисиз?»га «Йўқ, бузуқман», деган жавобларни турли оҳангларда эшитиб,
кўникиб кетган. Бошқачароқ тарзда сўрайман, деб ўйларди-ю, эрига рўпара келганида
беихтиёр яна айни шу сўзлар тилидан учарди.
Ҳозир ҳам шундай бўлди. Асадбекнинг «Йўқ, бузуқман», деб юмшоқ тарзда айтиши Манзурага
ёқиб, кулди.
— Зайнаб яхшими?
— Яхши. Мендан бошқа ҳамма яхши...
— Вой, адаси, унақа деманг, — Манзура «Ўзингиз яхшисиз», демоқчи эди, ёнидаги ўғилларидан
уялди. Асадбек буни сезди.
Манзура уйда эканида шундай деб эркалаб қўярди. Ҳозир Асадбек шуни қўмсади. Хотинининг
кўпроқ гапиришини истади. Аммо сўзга нўноқ Манзура ҳол сўрашдан нарига ўтмади.
«Ўғилларингиз билан гаплашинг», деб ошириб юбора қолди. Ўғиллар билан бўлган гап ҳам ҳол
сўраш билан чекланди. Гап адоғига етиб бораётганини фаҳмлаган Асадбек ўғлига «Онангга
бер», деб буюрди. Манзура:
— Ҳа, адаси? — дейиши билан Асадбек уни койий бошлади:
— Қанақа хотинсан ўзинг?! Сен нимага бординг у ёққа, нима ишни қойиллатдинг?
— Вой, адаси, ҳеч қанақа ишни қойиллатмадим.
— Тўй нима бўляпти?
— Тўй... сизни кутяпмиз. Нишон тўйи ўтди... Айтдим-ку...
— Бир оз кутишсин... Зайнаб боради.
— Сиз-чи, адаси?
— Мен... билмадим.
— Бирга келақолинг.
Асадбек ёлғон гап аҳволини ошкор қилиб қўйиши мумкинлигидан қўрқиб, синалган қуроли —
жаҳлни ишга солди:
— Германия аммангнинг маҳалласими, хоҳлаган автобусга осилиб бораверадиган?
— Вой адаси, унақа демадим-ку?
— Демаган бўлсанг, оғзингни юм.
— Энди...
— Нима энди?
— Одамлар келиб-кетаётганига айтувдим-да...
— У одамлар бошқа, мен бошқа. Ақлинг етмаса валдирайверма.
— Адаси...
— Яна нима дейсан?
— Қудаларингиз «Қоғоз юборганмиз, келсалар яхши эди», деб туришибди. Бир ўзингиз
гаплашасизми?
— Йўқ. Ўзинг тушунтириб қўй. Бизнинг одатимизда куёвнинг отаси келинникидаги тўйга
келмайди, де. Аввал бу ерда тўй қилайлик. Келинларни кутиб олайлик. Кейин чақирди
қилишса, борармиз.
— Адаси, унақа эмас-ку?
— Нимаси унақа эмас?
— Куёвнинг отаси боради-ку?..
— Борса борсин. Бўлди, бошимни қотираверма. Ўзинг бир нарса деб қўй.
Бир ўртаниш, бир соғиниш билан бошланган суҳбат шу тарзда якунига етди. Гўшак жойига
қўйилгач, Асадбек хўрсинди. «Бақирганим дуруст бўлмади, кўнгли оғриди», деб афсусланди.
Асадбек янглишди. Бундан баттар гапларни эшитиб кўникиб кетган Манзуранинг кўнгли
эрининг бақириғидан эмас, унинг ночорлигидан оғриди.
Онанинг маъюслигини кўрган ўғиллари бараварига:
— Нима бўлди? — деб хавотирланишди.
— Адангларнинг келишлари қийин эмиш, — деди Манзура ғалати оҳангда.
— Масковда минг чиғириқдан ўтказишади-да, — деб юпатган бўлди Абдусамад.
— Адамнинг адалари «Халқ душмани» деб қамалган экан-ку, — деди Абдуҳамид.
Ўғилларининг гаплари Манзурага юпанч бўла олмади. Унинг безовта қалби ҳақиқатни сезиб
турарди.
Асадбек кўчага чиқишни хоҳламади, кўнгли уйда ёлғизликни истади. Болохонадаги
йигитлардан бири нонушта ҳозирлади. Худди дастурхон тузалишини кутиб тургандай
Кесакполвон билан Чувринди олдинма-кейин кириб келишди. Асадбек ўрнидан қўзғалмай,
ўтирган ерида қўл бериб кўришди. Кесакполвон кўришиш учун энгашганида Асадбекнинг
димоғига қўланса ҳид урилиб, бурнини жийирди-да:
— Кечаси нажасга ботиб ётганмисан, нима бало?— деб тўнғиллади.
— Бир бўлиб қолди, жаҳлинг чиқмасин, — деди Кесакполвон узр оҳангида.
Асадбек унинг авра-астарини ағдариб сўкмоқчи бўлди-ю, ўзини тутиб, Чувриндига юзланди:
— Маҳмуд, деразани сал қиялаб очиб қўй.
«Кейинги кунларда молдай ичяпти, бунга бир бало бўлган», деб ўйлаб, Кесакполвонга қаттиқ
тикилди.
Кесакполвон бу ўтли қарашга дош беролмай, бир қимирлаб олди.
— Ҳа, мунча тикилиб қолдинг? Нима, тушингга кирдимми? — деб ҳазиллашмоқчи бўлди.
— Сени тушида кўрган одамнинг лабларига учуқлар тошади, — деб тўнғиллади Асад. Сўнг
овозини кўтарди: — Қаерда бўкяпсан?
— Биласан-ку, гоҳида кўнгил қурғур шунақа тусаб қолади. Кўнгил тусаган пайтда
жиғилдоннинг тормози ишламай қолади.
— Э, жиғилдонингга урай сени...
— Бўлди, бугунгиси охиргиси... Менга осилмасдан, янги гапларни эшит. Бош қотирмасак
бўлмайди, — Кесакполвон шундай деб Чувриндига қаради. Чувринди бу ишорани кутаётган
эди, шу боис дарров муддаога кўчиб қўя қолди:
— Бек ака, кеча Шарифни қамашибди.
— Қамашибди? Ким қамабди?
— Масковдан одам келибди.
— Кеча қамашса мен нима учун бугун эшитяпман?
— Аввал сўраб-суриштириб...
Асадбек Красноярга вагонда мусаллас юбораётгандаёқ иши тўмтоқ бўлишини сезган эди.
Сезса-да, таваккал қилиб эди. Шариф Намозов деярли ҳеч нарса билмайди, демак сотгиси
келган тақдирда ҳам эплаб сотолмайди. Демак, калтак ўзининг бошида синаверади. Шундай
бўлса-да, Москвадан одам келишидан хавотирга тушгулик...
— Сўраб-суриштириб... Нимани суриштирдинг? — деди Асадбек зарда билан.
— Ўша охирги вагоннинг ишкали чиққанга ўхшайди,— деди Чувринди айбдор боланинг овози
билан.
— Шариф нима дебди? Гуллабдими?
— Билмайман. Масковлик чумакарига ўхшаган хотин экан. Ўзининг одамлари билан келибди.
Бизникиларни яқинлаштирмабди.
— Шариф ҳозир қаерда?
— Ертўлада.
— Одам топ.
— Бўлмайди-ёв...
— Қилич қаерда, думини қисиб қочвормадими?
— Йўқ, унинг парвойи палак. «Хавотир олманглар, иш пухта бўлган, кетса фақат Шарифнинг
ўзи кетади», дейди.
— Кўздан қочирма уни. Сал айниса, Ҳосил акасининг изидан жўнатвор.
— Ҳа, акасини зериктирмасин, — деди Кесакполвон ҳожасининг фикрини маъқуллаб. — Уруғаймоғи билан қуритиш керак. Буни менга қўйиб бер. Яна бир гап: прокурор болани ҳам ўтқизиб
қўйишибди.
— Қайси прокурор бола?
— Оёғимиз остида бир ўралашувди, эсингдами? Маҳмудни ҳам сўроққа чақириб, дуч келган
тешикка тумшуғини тиқятувди.
— Уни нимага қамашибди?
— Шарифга алоқаси бормишми-ей...
Асадбек «Сен аниқроқ биласанми?» дегандай Чувриндига қаради.
— Қилич Шарифни қаматганида иш шу боланинг қўлида эди, — деди Чувринди изоҳ бериб. —
Бир нарсадан гумонсирашгандир.
Асадбек учун бу янгилик хавотирлироқ бўлди. Дастлаб арзимасдай кўринган бу ўрама фақат
Шариф Намозовни эмас, балки бошқаларни ҳам ўз домига тортиши мумкин эканлиги энди аниқ
эди.
— Масковликнинг афти-ангорини кўрдингми, ўзинг?
— Кўрмадим, — деди Чувринди.
— Афти-ангорини нима қиласан, жиғилдонини кўриш керак, — деди Кесакполвон.
— Жиғилдони наҳангникидай бўлади-да, — деди Чувринди.
Асадбек аъёнларининг гапларига эътибор бермай бир оз ўйга толди. Сўнг бир қарорга келиб,
Чувриндига қаради:
— Маҳмуд, пайига туш. Яна кавлаб-кавлаб Қиличга осилмасин. Агар Қилич илиниб қолса, чатоқ
бўлади.
— Қиличнинг илинишини кутиб ўтирамизми? Уни бир ёқли қилиш керак.
— Ҳозир эмас.
— Сен бир нарсани билмайсан. Менга Ғилай айтди. У хунаса қамоқда ўтирганида ҳам
Ҳосилнинг оёғини ялаб юрган.
— Ҳозир эмас, деяпман! — Асадбек зарда билан гап бошлаб, кейин ўзини босди. — Ҳозир
Қилични йўқотсанг, масковлик хитланади. Маҳмуд, Қиличнинг ёнига ишончли одамни қўй.
Юрса — бирга юрсин, ётса — бирга ётсин. Ҳар бир нафас олиши кузатувда бўлсин.
— Шу эҳтиёткорлигинг менга ёқмаяпти, — деди Кесакполвон. — Ахир одам ичкетар бўлиб ўлиб
қолиши ҳам мумкин-ку? Биров ахлатини титиб, сенинг изингни топармиди?
— Керак бўлса жуда топади-да! Лекин менинг изимни эмас, сенинг ачиб-бижиб кетган аҳмоқ
миянгни топади. Кейин «Шу аҳмоқ мияни еб заҳарланибди», деб қўя қолади, — деди Асадбек
жаҳл билан.
Уларнинг маслаҳати пишмай туриб, эшик қия очилди-да, болохонадаги йигитлардан бирининг
боши кўринди:
— Хўжайин, бир одам сўраяпти, — деди у айбдор бола каби довдираб.
— Ким экан? — деди Кесакполвон зарда билан. — Аввал кимлигини билиб, кейин келмайсанми,
с-сўтак!
— Кимлигини билдим, ака: Масковдан келибди. Хонгир деган одамдан салом олиб келганмиш.
Хонгирнинг кимлигини хўжайин биларканлар...
Хонгирейнинг номини эшитиб, Асадбек билан Чувринди бир-бирига сирли равишда қараб
олдилар. Москвадаги учрашувдан бехабар Кесакполвон эса энсаси қотиб сўради:
— Кимдан дединг?
— Хонгирми... Гапига яхши тушунмадим. Тилидан ўрисга ўхшамайди. Гурзинми дейман...
— Бир ўзими ё шериги борми? — деб сўради Чувринди.
— Битта ўзи келди.
— Чақир, кирсин, — деди Асадбек.
Чақирилмаган меҳмонни Асадбек ҳам, Чувринди ҳам дарров танидилар. Москвадаги учрашувда
Хонгирей ёнида турган, артистлардай ўзига бино қўйиб кийинган, қалдирғоч мўйловли бу
йигитни эҳтиром билан кутиб олиб, тўрга ўтқиздилар.
— Қалай, Хонгирей соғ-саломат юрибдими? — деб сўради Асадбек.
— Оллоҳга шукр, — деди меҳмон. — Хонгирей сенга-да саломлар юбарди. Ўзинг нечуксан?
Соғмисан, қардош?
Унинг ёш бўла туриб сенсираши учовининг ғашларини келтирган бўлса-да, сир бой беришмади.
Нозикроқ одамлар билан Асадбекнинг ўзи гаплашарди. Аъёнлар у ёки бу масалага кўз
қарашлари билан муносабатларини билдириб туришарди. Бу сафар ҳам анъана бузилмади.
— Қўнғироқ қилганингда кутиб олардик, Хонгирейнинг одами биз учун азиз меҳмон, — деди
Асадбек унинг саволларига жавоб бермай.
— Келиб-кетиб юрган ерим. Бу жойлар ўз уйимдай бўлиб қолган. Сени безовта қилмоқнинг
ҳожати йўқтур.
— Қандай юмуш билан келдинг? Балки ёрдамимиз тегар?
— Ёрдамми? Э, йўқ, қардош менга ёрдам керакмас. Керак бўлса, бизлар сенларга ёрдам
беришимиз мумкин. Мен бу ерга Хонгирейнинг укасини кўргани келган эдим. Сен уни танийсан
— Ҳосил. Уйида йўқ, офисида йўқ. Сафарга кетган эмиш. Сен билмайсанми? Қаерга кетган? —
У шундай деб Асадбекка синовчан тикилди. Асадбек ундан нигоҳини олиб қочмади, тик
қараганича киприк қоқмай жавоб берди:
— Унинг ўз калласи, ўз оёқ-қўли бор, истаган томонига бора беради. Мендан сўраб ўтирмайди.
— Сен уни яқин орада кўрмадингми?
— Яқин орада кўрмадим.
— Эслаб кўр-чи, қачон кўрган эдинг?
— Сен Хонгирейнинг одамимисан ё прокурормисан? — деди Асадбек киноя билан. У шу тарзда
меҳмон иззатини билмаётганини маълум қилиб қўймоқчи эди. Меҳмон бу кинояни самимий
ҳазил ўрнида қабул қилиб, кулимсиради:
— Қардошим, мен Хонгирейнинг бош прокурориман. Ҳосилни қачон кўрганинг мени жуда-жуда
қизиқтириб қолди. У бугун ё эртага Хонгирейга жуда-жуда керак. Уни қидириб топишим шарт.
Ё тиригини ё ўлигини, англадингми?
— Менга қара, «бош прокурор», Ҳосилнинг жилови менинг эмас, хўжайинингнинг қўлида. Агар
«жуда-жуда қизиқсанг», эшит: Масковдан қайтганимдан кейин уни кўрганман.
— Уйингга ўзи келган, а? — деди меҳмон, «Бундан бизнинг ҳам хабаримиз бор», деган
маънода.
— Ҳа, уйимга ҳам келган.
— Ораларингдан гап қочмаганмиди?
— Ҳосилнинг мен билан гап талашиши учун яна эллик қовун пишиғи бор. У менинг олдимда
ким, биласанми? У — бир лайча!
— Ў, гўзал! — деди меҳмон бармоғини қарсиллатиб. — Жуда гўзал! Ҳосил — лайча. Асадбек —
ўқ илон! Хонгирейга айтиб қўйишим шарт. Қардош, сен айт, агар лайча акиллаб ғашини
келтирса, ўқ илон чақиб ўлдириши мумкинми?
— Агар ўқ илон чувалчанг зотидан бўлса, чақади. Ҳақиқий ўқ илон бунақа паст кетмайди.
— Менга ёқяпсан, қардош! Энди яна бир гап: Хонгирейнинг Козлов деган яна бир укаси бор.
Красноярскда туради. Эшитганмисан?
— Эшитганман.
— Ўша сеникига меҳмонга келмоқчи экан, келмадими?
— Йўқ.
— Қизиқ, сеникига меҳмонга келмоқчи экан, — деб гапини қайтарди меҳмон. — Агар бугунерта келиб қолса, Хонгирейга хабар қил. Козловнинг озгина қарзи бор, тўлаб қўйсин-у,
юраверсин. Ҳа, айтмоқчи, қардош, ижозат бер, мен Хонгирейга телефон қилиб олай.
Чувринди туриб телефонни олди-да, уни меҳмоннинг қўлига тутқазди. Меҳмон лозим
рақамларни тергач, ўтирганларга бир-бир синовчан тикилди. Сўнг, Москвадан жавоб бўлгач, ўз
тилида гапира кетди. Хонгирей билан гаплашдими ё бошқаси биланми, улар тушунишмади.
Асадбекнинг номи икки-уч марта тилга олингани эса улар учун жумбоқ бўлиб қолаверди.
— Энди менга рухсат бер, — деди меҳмон гўшакни жойига қўйгач.
— Сен меҳмонсан, — деди Асадбек, — ўзбек палов емаган меҳмонига ижозат бермайди.
— Ў, ташаккур, жон қардош, палов егани келаман.— У шундай деб ўрнидан турди.
Асадбек Чувринди билан кўз уриштириб олди. Нигоҳларнинг бу учрашуви қандай маъно
англатишини уққандай меҳмон остонада тўхтаб, орқасига ўгирилди-да:
— Қардош, орқамдан одам қўйишни ўйлама. Биз кўпчиликмиз, — деди.
— Хотиржам бўл, менинг бунақа одатим йўқ, — деди Асадбек.
Меҳмон кўздан йўқолгач, улар ўз ўринларини эгаллашди.
— Ис олибди-да? — деди Кесакполвон совуб қолган чойини ҳўплаб. Сўнг жаҳл билан
Чувриндига қаради: — Маҳмуд, чақир биттасини, чойни янгиласин.
Чой янгилангунича хонага сукут ҳукмронлик қилди. Чувринди бундай пайтда ҳожасининг
гапиришини кутади. Кесакполвон эса юраги тошиб, бетоқатланади. Ҳозир ҳам фикрини баён
қилмоқ учун бир-икки оғиз жуфтлади-ю, Асадбекнинг хўмрайиб ўтиришини кўриб, шашти
қайтди.
— Маҳмуд, Масковга бориб келишинг керак. Ғилайни олиб бугун уч, — деди Асадбек.
Унинг гаплари мунозарага ўрин қолдирилмаган тарзда, амр оҳангида айтилган бўлса-да,
Кесакполвон ўзини тутиб тура олмади:
— Дарров юборма. Қўрқибди, бир гап бор, деб гумонсирайди.
— Йўқ, бугуноқ жўнайди. Вақт ўтса — газак олади. Мен Масковдан бир садо келишини
кутятувдим. Хонгирей мени огоҳлантирган эди. Козлов қочганга ўхшайди. Шарифни қамаган
прокурорнинг келишида ҳам Хонгирейнинг хизмати бўлиши мумкин. Вагонни Хонгирейнинг
одамлари хитларга рўпара қилган.
— Қўрқоқ бўлиб қолибсан, — деди Кесакполвон.
Алам денгизи тўлиб турган Асадбекка бу гап малол келди. Ғазаб жиловини узди-ю, қўлидаги
пиёлани Кесакполвонга қараб отганини ўзи ҳам билмай қолди. Пиёла Кесакполвоннинг қулоғи
ёнидан учиб ўтди-да, деворга тегиб синди. Чувринди чаққон туриб ҳожасининг елкасидан
ушлади. Кесакполвон эса ўрнидан жилмади. Бошини эгиб ўтираверди.

Тунларни тўлғоқ билан бедор ўтказаётган фақат Асадбек эмасди. Шифохонадаги Элчин ҳам
шундай ҳолатда эди.
Фарқлари — Асадбекнинг жон таслим қилиш онлари тобора яқинлашарди. Элчин эса, аксинча
— узоқлашаётгандай эди. Асадбекнинг уқубатли умр йўли адоғига етай деганида Элчиннинг
азобли ҳаёти давом этадигандай эди. Илгари Элчин тиконли чўл бўйлаб ялангоёқ югурган
бўлса, энди олов саҳросида куйиб, қовжирайди. Руҳ азоби худди соя каби унга илашиб
юраверади. Бора-бора ўлим Оллоҳнинг сўнг жазоси эмас, балки мукофоти эканига ишонади.
Ана шу мукофотга етишмоқни орзу қилади. Руҳи эзилган дамларда «Худо қайси гуноҳларим
учун жазолаяпти?» деб ўзига-ўзи савол беради. Ажаб дунё... фақат Элчин эмас, бу дунё
азобидан озгина татиб кўрган ҳар қандай банда шу саволга жавоб топмоқни истайди. Агар бу
ожиз бандалар «Қандай яшасам гуноҳга ботмайман, жазога дуч келмайман», деган саволни
кўндаланг қўйиб ҳаёт кечирсаларми эди, оқибат қайси гуноҳлари учун жазо олаётганларини
билмай сар-сари бўлмаслар эди.
Элчиннинг ҳали бундай хулосага келмоғига фурсат бор. Шифохонада ҳушига келгач, у бошқа
нарсаларни ўйлайди. Ўқ еб йиқилган Ҳосилбойвачча томон юргани, кўча эшик зарб билан
очилгани, Ғилай қўлидаги тўппонча ўт уфургани... синема тасмасидай қайта-қайта кўз олдида
гавдаланаверади. Сўнг... ота-онаси... Ноиласи... Сўнг... илонзордаги Ҳосилбойвачча... Нима эди
бу? Тушими эди ё алаҳсирадими? Ёки... у дунёга бориб-қайтдими? Бир ўлиб, бир тирилдими?
Бу жумбоқ эди. Бу жумбоқни ечмоқ учун кўп бош қотиради. Оқибат... қиёматдагина жавоб
топади...
Элчин дастлаб ҳуши ўзига келганида кўзини очиб, оқ либосли ҳамширани кўрди. Уни фаришта
қиёфасидаги Ноила деб хаёл қилди.
— Ноила, яна кўришдик, энди мени ҳайдама, — деди.
Бу гапни хаёлида айтди — қуруқшаган лаблари салгина қимирлаб қўйди холос.
Сўнг... кўргани ҳамшира хира пардага ўрала бошлади. Хира парда зулумот чодири билан
алмашилди.
Аёл киши овоз берди:
— Доктор, юраги тўхтаяпти...
Ким у? Нима учун бундай деди? Элчиннинг назарида юраги темирчининг босқонидек гупиллаб
урарди, қулоғи овозларни эшитарди. Фақат... кўз олди қоронғилашди. Кейин... овозлар
узоқлаша бошлади. Кейин у енгил қушга айланди. Уча бошлади. Худди Ғилай-нинг
тўппончасидан ўқ отилгач парвоз қилгани каби... Учди, учаверди...
Шаҳарни осмондан туриб тамоша қилди.
Одамлар... чумолидан кичик, чумолидан ожиз...
Ерда юришлари эса...
Ерда юрганларида ўзларининг бу қадарли ожизликларини нима учун билмайдилар экан?
Кеккайиб юрувчи одамзотнинг аслида чумоли каби заифлигидан ажабланаётган Элчин энди
пастга қулай бошлади. Пастга, ўзи каби кибрли одамзот бағрига қараб учди, учаверди.
Қўрқди... Ер-парчин бўлиб ўлишдан қўрқди.
Бирдан... Анвар кўринди! Соғинган дўст каби қулочини кенг ёйиб, унга бағрини очди.
Ажабланарлиси шундаки, унинг оёқлари ерда эмасди, балки у ҳам Элчин каби учарди. Анвар
уни қучоқлаб олди. Элчин қамоқдан қайтаётганида Анвар билан учрашувни кўз олдига
келтирганда ана шундай қучоқлашишни умид қилган эди. Афсуски, хаёли пуч бўлиб чиқиб, уни
жиннихонадан топди. Соғинган дўстлар қучоқлашиб кўришмадилар. Ўша умид... мана энди
амалга ошди. Анвар қучоқлади...
Аммо... Анвар ўлган эди-ку?..
— Анвар! — деди Элчин ҳаприқиб, — Қаёқдан келдинг? Мени кутаётганмидинг?
— Йўқ, сени кутмаётган эдим. Ўзинг қаёқдан пайдо бўлдинг? Нима бор сенга бу ерда?
— Бу ер... деганинг нима?
— Тушунмадингми?.. Тушунмайсан...
— Қамоқдалигимда тушларимга кирардинг. Ну-қул кичкина болага айланиб ўйнардик. Ҳатто...
ўқитувчи ўтирадиган курсига ингичка мих қоқиб қўйганимиз ҳам тушимга кирувди. Кейин...
Чиққанимдан кейин ҳам тушимга кирдинг. Ёмон тушлар кўр- дим.
— Қанақа туш?
— Айтмайман, хосияти йўқ.
— Айт, билгим келяпти.
— Ўзингни осиб қўйган эмишсан.
— Бу туш эмас эди...
— Сен ўзингни ростдан ҳам осдингми? Сен... ростдан ҳам... ўлдингми?
— Ҳа, ўлганман.
— Унда ҳозир мен... туш кўряпманми?
— Шунга яқин.
— Уйғонганимдан кейин сени кўрмайманми?
— Кўрмайсан.
— Унда... мени қўйиб юбор.
— Аввал сени ҳаётингга элтаман.
— Ҳаётимга?.. Қанақа ҳаётимга?
— Сен мени жиннихонадан чиқарган эдинг. Мен қарзимни узаман.
— Сенинг... одамларни ҳаётга элтадиган кучинг борми?
— Йўқ, мен фақат амрни бажарувчиман.
— Кимнинг амри?
— Ақлингни ишлат...
Сўнгги сўзлар акс-садо бериб такрорланди. Такрорланаверди. Кейин бу овоз юрак дупурига
айланди. Яна ўз юрагининг дукурини эшитди. Кейин нотаниш овозлар... Кейин кўзларини очди.
Бундай ҳолат бир неча марта такрорланди. Дам ҳушини йўқотиб, дам ўзига келиб ётди. Орадан
қанча вақт ўтганини фаҳм этмади. Гоҳида бу шифохонага кечагина келгандай туюларди.
Гоҳида эса йиллаб ётгандай бўларди гўё.
Ана шундай кунларнинг бирида Зайнаб келди. Аввалига уни танимади. Бунга кўз олдини
қоплаган хира парда сабаб, деб ўйлади. Аслида эса, Зайнаб кейинги кунлар ичи чиндан ҳам
танимас даражада ўзгарган, озиб, ҳусн-латофатини йўқота бошлаган эди. Чувриндининг
хотини уни пардоз қилишга бежиз ундамаган эди. Элчин Зайнабга ҳамроҳ бўлиб келган
Чувриндининг хотинини аввал кўрмагани боис ҳам уни танимади.
Зайнаб эрига сассиз тикилиб турган бўлса-да, Элчиннинг қулоқлари остида унинг аламли
нидоси жаранглайверди:
— Худо урсин сен ифлосни!!!
Ўша қоронғу уйда, номуси булғанган дамда покиза юракнинг аламли нидоси бўлиб учган бу
фарёд сўзлари Элчиннинг хотирасига муҳрланган эди. Ҳозир, ўлим билан ҳаётнинг қил кўприги
устида турган маҳалда жаранглаб, қалбдаги яраларини тирнаб ташлади. Сўнг бу сўзлар
ўзгарган ҳолда, пастроқ оҳангда, ижро бўлган ҳукмнинг интиҳоси сифатида эшитилди:
— Худо урибди-да, охири, Худога шукр...
Йўқ, Зайнаб айтмади бу гапни. Буни Элчиннинг дили жувон тилидан айтди. Яхшики Зайнаб бир
сўз айтмади, узоқ турмади. Гапирсами эди, унинг ширин сўзлари ҳам камон ўқларига айланиб,
дилини яраларди. Кўпроқ турсами эди, яраланган қалби ўкинчнинг темир тирноқлари орасида
мажақланиб азобланарди. Зайнабнинг тез қайтиши уни бу азоблардан қутқарди.
Зайнаб чиқиб кетгач, ухладими ё ҳушини йўқотдими, билмайди. Ҳарҳолда яна енгил парвоз
этгандай бўлди. Аввал Ноилани кўрди. Уни кирланиб кетган либосда кўриб, кўнгли кирланди.
— Ноилам, мен сенга янги кўйлак олиб берай, — деди Элчин.
Ноила жавоб бермади.
— Ноила, нега индамайсан?
— Сизни... Худо ургани рост...
— Ноила, ундай дема.
— Худо ургани рост...
Элчин ҳайратланди: қаршисидаги Ноила Зайнабнинг овози билан гапирарди.
— Ноила, сен ундай дема, мен қасос олишим керак эди, қасос оляпман.
— Зайнабни хорлашингиз қасос эмас.
— Тузалиб чиқсам, ҳаммасини ўлдираман!
Бу гапни эшитиб, Ноила кула бошлади. Зайнабнинг овози билан кулди. Хохолаб кулди.
Кўзларидан ёш қуйилиб, ўксиб-ўксиб йиғлаб кулди. Элчин бунақанги ҳолатни сира учратмаган
эди. Шу боис «Кулма», дейишни ҳам, «Йиғлама», дейишни ҳам билолмай каловланди. Овутиш
учун қўлларини узатган эди, Ноила узоқлашди. Узоқлаша-узоқлаша, охири бир нуқтага
айланиб, сўнг йўқ бўлди. Йиғи аралаш кулгиси эса эшитилиб тураверди.
Хонада бир нарса тарақлаб, Элчин чўчиб тушди. Кўзини очди. Хона ғира-шира ёруғ. Кимсасиз.
Жим-жит. Элчин биқинида уйғонган оғриққа чидолмай, инграб қўйди. Ичи куйиб, лаблари
қуриб чанқади. Нажот тилаб, «Сув», деб пичирлади. Нажоткор топилмади. «Ўлаётган одамнинг
ёнида бир одам ўтириб, сув томизарди, — деб ўйлади Элчин. — Менга... шу ҳам насиб этмади.
Анвар тирик бўлганида ёнимда ўтирарди. Ҳеч кимим йўқ... Атрофим тўла одам эди. Қўл
қовуштириб туришарди. Қани улар?.. Ҳеч бўлмаса биттаси келиб, лабимга бир томчи... бир
томчигина сув томизса-чи...»
Одамлар кўп эди, рост. Аммо улар пастда, Элчин эса юқорида эди. Элчин уларга, айниқса
қамалишидан аввал еттинчи осмондан туриб қарарди. Ҳар бир одамнинг болалигида орттирган
дўстлари оғир дамларида суяниши мумкин бўлган тоғдир. Элчиннинг «тоғ»ларини тўйлари
емириб, адо қилди. Айрим дўстларини ўзи назарга илмади. Айримлариникига эса Асадбекка
тегишли одамларнинг тўйлари билан бир вақтда бўлгани сабабли боролмади. Дўст тоғлари
емирилди. Фарзанд тоғи-чи?
Ўшанда... нодонлик қилди.
Ноила ҳомиладорлигини айтди-ю, маъюсланди.
— Нега хафасан? — деб сўради Элчин.
— Агар... мастлик ҳолатида бўлса... бола ногирон туғиларкан. Ўйлаб қарасам, маст бўлмаган
кунингиз йўқ...
— Унда олдириб ташла...
Осонгина ҳукм чиқарди.
Ноила осонгина кўнди. Сўнг... яна...
Ўз фарзандларига ўзлари ўлим ҳукмини ёздилар.
«Ногирон бўлиб туғилавермайдими, ҳеч бўлмаса лабимга бир томчи сув томизишга ярардику...»
Элчин ингради. Бу сафар руҳ азобидан ингради. Бу азоб ўқ тешган, тиғ теккан баданининг
оғриғидан минг карра кучлироқ эди. Бу азоб унинг ҳушини ўғирлади.
Энди у парвоз қилмади. Оёқларига ботмон-ботмон тош осилгандай қийналиб юрди.
— Ҳа, қийналиб кетдингми?
Элчин Анварнинг овозини таниб, атрофига аланглади.
— Мен сенга нима деганман? Жиннихонага келганингда дунё формуласини кўрсатганман.
Эсингдами? Ҳақиқат нимага баробар эди? Эсла: ҳақиқатнинг нимага баробар эканини топиш
учун хиёнатни риёга қўшамиз, ҳасад билан очкўзлик қавс ичида қўшилади. Адоват, ғийбат,
нифоқ, шуҳратпарастлик, мансабпарастлик эса илдиз остида қўшилади. Буларнинг ҳосиласидан
виждон, иймон, ҳаёнинг қўшилмасини айирсак, баробар нол! Ҳақиқат — нол, деганимда сен
мени жиннига чиқарувдинг.
— Бўлмаган гап! Сени ҳеч қачон жинни деб ҳисобламаганман. Сен ўзингни жинниликка солиб
юрардинг. Дунё формуласини яратиб, дунёни осонгина ташлаб кетдинг. Сен дунёга хиёнат
қилдинг.
— Ўзинг содиқ қолавер дунёйингга.
— Мен қасоскор одамман. Қасос олиш учун ҳам яшашим керак. Энди сен учун ҳам қасос
оламан!
— Мен учун?.. Нима қилмоқчисан?
— Холидий сен осилган жойга осилади.
Анвар кулди, хохолаб кулди.
— Кулма, мен онт ичганман.
— Қачон?
— Сенга жаноза ўқилган куни. Ҳамхонанг менга айтиб берган ҳаммасини.
— Ҳаммасини? Ниманинг ҳаммасини?
Ўша куни, Анвар лаҳадга қўйилиб, қабрига тупроқ тортилгач, барча тарқалиб, Элчин дўстини
ёлғиз ташлаб кетгиси келмай ўтирганида «Энг кичик илмий ходим» унга яқинлашиб,
билганларини айтган эди. Анварнинг Холидий билан тўқнашувлари, газетадаги мақола, Ҳикмат
Ўроловнинг ўлими, қабристондаги маъруза... ҳаммасини айтди. Ана ўшанда Элчиннинг қалбида
ёвуз бир фикр уйғонди. Холидий айнан ўша жиннихонага, айнан ўша ҳожатхонага осилиши
керак, деб ҳукм қилди. Фақат... ҳукм ижроси кечикди... Элчин Анвар ишлаган институтга
бориб, Холидийни кўриб ҳам келди. Унинг кўзлари олайиб, тилини тишлаган ҳолда
ҳожатхонада осилиб туришини истади. Жуда-жуда истади. Фақат... кечикди.
...Ҳушсиз ётган Элчиннинг хаёлидаги Анвар куларди, тўхтовсиз куларди.
— Кулаверма ҳадеб, — деб ранжиди Элчин. — Ўлдиришимга ишонмаяпсанми?
— Ишоняпман. Лекин сен осганинг билан у ўлмайди. У кўп бошли аждаҳо. Битта бошини
осганинг билан бошқалари омон қолаверади. Боғбонларнинг ишларини кузатганмисан? Битта
шохнинг учини кесса, ўша ердан икки-учта сурҳча чиқади. Сен битта Холидийни ўлдирсанг,
ёнидан икки-учта Холидий ўсиб чиқаверади. Уларни осишга ҳожатхона етмайди.
Шундай деб яна кулди. Хохолаб кулди.
— Сенда қасос туйғуси йўқ эди, — деди Элчин ўйчан тарзда.
— Сенда борми? Бекор гап! Сендаги туйғу — пуч бир нарса!
— Бекор айтибсан!
— Сенинг қасосинг кимга керак? Фақат ўзингга. Кўнгил хуморини босиш учун керак. Сенинг
қасосинг — кашанданинг чилим чекишидек бир гап. Хумор тутганда бир чекади, тамом.
— Сен... кет... бошқа келма... Истамайман сен билан гаплашишни. Ноила билан тилларинг бир.
— Ноила нима дейди?
— Зайнабга ачиняпти.
— Тўғри қилади.
— Бу қасос эмас эдими?
— Қасос эмас эди, тўғри.
— Бундай дема! Бу— қасос! Мен Асадбекни қийнаб ўлдираман! Кейин ҳаммага айтаман: бундай
ифлослар жазосиз қолмаслиги керак, дейман!
— Қўлингдан келмайди.
— Келади!
— Йўқ... энди ёнингда Зелихон йўқ...
— Усиз ҳам эплайман!
Анвар кулди, хахолаб кулди... Сўнг...
Сўнг овози узоқлашиб, оқибатда ўчди. Кейин қарға қағиллади. «Овозинг ўчсин», деб ўйлади
Элчин. Қамоқда эканида, Русиянинг совуқ ўрмонларида юрган кезларида «Қарғанинг
қағиллашида хосият йўқ», деб эшитиб, шу ақидага амал қилишга одатланган эди. Шу боис
«Кишт!» деб ҳайдамоқчи бўлди. Қарға унинг пўписасини назарга илмади. Қағиллайверди.
Шунда Элчин туш кўрмаётганини англаб, кўзларини очди. Овоз келган дераза томонга қаради.
Боши айланиб дераза, дераза орқали кўриниб турган дарахт шохлари айқаш-уйқаш бўлиб
кетди. Кўзларини чирт юмиб, чуқур нафас олган эди, биқинидаги оғриқ зўрайди.
Қарға яна қағиллади. У кўзларини очиб қаради. Бу сафар боши айланмади. Ташқарида дарахт
шохига қўниб, шу хонага қараганича қағиллаётган қарға қанотларини патиллатиб қўйди-ю,
учмади.
«Сенга нима керак?» деб пичирлади Элчин.
Қарға «гапингга тушунмадим», дегандай бошини қийшайтирди, сўнг шохни чўқилаб қўйди.
«Қандай аҳмоқ махлуқсан ўзинг?! — деб ўйлади Элчин. — Сенга нима бор бу ерда? Менга
қандай хабар олиб келдинг? Ўлим хабарими ё ҳаёт умидими?.. Йўқ... Сенга ҳаёт умидини
етказиш вазифаси берилмаган. Сен бор жойда яхшилик уруғи қурийди. Сен келсанг биров
қувонмайди, кетсанг — ранжимайди. Сен... Худо қарғаган қушсан... Қизиқ... Қарға — Худо
қарғаган қуш... Қизиқ... «Қарғиш» деган сўз «Қарға»дан олинганми? Худо қарғаган бандасига
қарғани рўпара қиладими?..»
Бу фикр Элчиннинг товонидан бўғзигача ўтмас пичоқда тилиб, туз сепгандай бўлди. Бу оғриққа
тоқат қилолмай, қаддини кўтариб, «Кишт!» деди. Қарға унинг ожиз сасини эшитгандай,
бошини буриб қаради. Сўнгра эса «Вазифамни бажариб бўлдим», дегандай бир қағиллади-ю,
учиб кетди.
Профессор Ҳабиб Сатторов Лондондан қайтгач, Москвада яна икки-уч ой қолмоқчи эди. Уйига
қўнғироқ қилиб, хотинидан «Тезроқ келсангиз яхши бўларди» деган мужмал гапни эшитгач,
фикри ўзгарди. «Ҳойнаҳой онам бетобдирлар. «Эрингни чақиртир», деб сиқувга олгандирлар»,
деган ўйда йўлга ҳозирланди.
Уйига кириб келиши билан сўраган биринчи саволи шу бўлди:
— Ойим тузукмилар? Нега ланж гапирдинг?
— Ойим... тузуклар. Бирпас дамингизни олинг. Соғиндик-да... — деди хотини жилмайиб. Ҳабиб
Сатторов сезгир одамлар тоифасидан эмас. Инсон руҳиятидаги, чеҳрасидаги ўзгаришларга
етарли аҳамият бермас эди. Сезгирроқ бўлганида хотинининг жилмайиши ортида бир дард
яширинганини, ташвишли хабар айтишга тили айланмай қийналаётганини фаҳмлаган бўларди.
Қизлари ўқишда, уйда эр-хотин ёлғиз эдилар. Шу боис «соғиниш» сўзи Ҳабибга ўзгача оҳангда
эшитилиб, хотинининг белига қўл юборди.
— Вой ўлай, куппа-кундуз куни-я! — деди хотини нозланиб.
Бу нозланишдан сўнг у ўзини эрининг бағрида кўрди.
Телефон жирингламаганида соғинч деган туйғу уларни ноқулай аҳволга солиб қўйиши мумкин
эди. Чунки телефон қўнғироғидан кўп ўтмай кичик қизи ўқишдан қайтди...
Ҳабиб Сатторов чой ичиб бўлгач, кийимини алмаштирди.
— Би-ир ишхонага ўтиб келай, — деди у хотинининг савол назарига жавобан.
— Ҳовлига-чи? Ойимларни кўргани бормайсизми?
— Бораман, бораман... Аввал институтга ўтаман. Ҳовлига кейин. Фанлар академиясидан бир
халта қоғоз беришган. Директорга топшириб қўяй, балки зарур ҳужжатлардир...
Хотини лабини тишлади, аммо гапини айта олмади.
Ҳабиб Сатторов институтга кираверишдаги даҳлизга осилган, атрофи қора ҳошия билан
ўралган суратни кўриб, тўхтади. Шу даргоҳда узоқ йиллар ишлаган, лекин илмга заррача
фойда бермаган, кейинги йилларда «кекса олим» сифатида ёшларга панд-насиҳат қилиб
юрувчи илмий ходимнинг оламдан ўтгани ҳақидаги хабарни ўқиб, «Худо раҳмат қилсин», деб
қўйди. Ҳабиб Сатторов Лондонга кетмасидан илгари бу одам унинг хонасига кириб: «Ўйлаб
қарасам, шунча ишлабман-у, битта отнинг тақасини ҳам беришмабди. Ҳатто битта медалим ҳам
йўқ-а?! Ўлиб қолсам, ёстиқчага нимани тикиб олиб чиқишади. Болаларимдан уяламан.
Хўжайинга сиз айтинг. Қирқ йилдан ошиқроқ ишладим. Ҳеч бўлмаса «Меҳнат ветерани»
медалини олиб берсин», деган эди. Ҳабиб Сатторов «Катта» билан яхши муносабатда бўлмасада, унинг илтимосини айтган эди. «Медални олишга улгурдимикин? — деб ўйлади Ҳабиб
Сатторов. — Бечора олган мукофотларини ёстиқчага қадаб, тобутининг олдида кўтариб
боришларини орзу қилган экан-да? Бу мукофотлар у дунёда иш берармикин? Мукофотлари
йўқлар нима қиларкин?..»
Шу фикрларда кетиб бораётганида ҳамкасблари йўлиқиб, уни эсон-омон қайтгани билан
қутлаб, сўнгра «Бандалик», деб қўйишди. Ҳабиб Сатторов буни кекса илмий ходимга нисбатан
айтилувчи сўз деб ўйлаб, «Ҳа, энди, умр дегани шу-да» деб қўяверди. Билдирилган
ҳамдардликка бу ҳолда лоқайдлик билан жавоб берилишидан ажабландилар. Аммо ҳеч бири
«Укаси ўлган одам ҳам шунақа бўладими?!» демади.
Ҳабиб Сатторов қабулхонага кириб, раҳбар ўтирган хона эшигини очмоқчи эди, котиба
тўхтатди:
— Соҳиб Пўлатович бандлар.
— Мажлисми? — деди Ҳабиб Сатторов тўхтаб.
— Бандлар, — деди котиба лабини буриб.
— Мени танияпсизми? — деб ажабланди Ҳабиб Сатторов. У раҳбар билан яхши муносабатда
бўлмаса-да, бошқаларга нисбатан бу хонага бемалол кириб-чиқаверар эди.
— Танияпман, — деди котиба, кейин тортмасидан бир варақ қоғоз чиқариб узатди: Ҳабиб
Сатторов унинг бу қилиғидан ажабланиб, қоғозни олиб ўқиди: «Буйруқ №... Меҳнат
интизомини сурункали бузгани учун Ҳабиб Сатторов вазифасидан озод этилсин...»
Ҳабиб Сатторов буйруқни қайта-қайта ўқиб, котибага «Эсларинг жойидами?!» дегандай қаради.
Бундай тушунмовчиликларга, ажабланишу ҳайратланишларга кўникиб қолган котиба «Менга
нима, буйруқни мен чиқармайман», дегандай кичкина эговчаси билан тирноғини эговлайверди.
— Ким бор олдида? — деди Ҳабиб Сатторов овозини баландлатиб.
— Мумкин эмас, бандлар, — деди котиба яна лабини буриб.
Ҳабиб Сатторов яна бир оз чидаб турди-да, кейин котибанинг ҳай-ҳайлашига қарамай, эшикни
шарт очиб, ичкари кирди. Асосий хона кимсасиз, бироқ, орқа томондаги дам олиш хонасидан
аёл кишининг нозли кулгилари эшитиларди. Ҳабиб Сатторов «Нима қилсам экан?» деб ўйлаб
турмади. Дам олиш хонасига бостириб борди. Чала ярим ечинган ҳолича бақалоқдан келган
Соҳиб Пўлатовга карашмалар қилаётган йигирма уч-йигирма беш ёшлардаги жувон эшикдан
кириб келган Ҳабиб Сатторовга кўзи тушиб, қичқириб юборди. Бу қичқириқдан чўчиб тушган
Соҳиб Пўлатов орқасига ўгирилиб, кутилмаган меҳмонни кўрди-ю, аввалига бир оз довдиради.
Сўнг ўзини қўлга олиб, жилмайганича ўрнидан турди-да, ҳеч нарса бўлмагандай Ҳабиб
Сатторовга қўл узатиб, кўришмоқчи бўлди:
— Ҳабиб Сатторович, салом, салом, яхши келдингизми?
Ҳабиб Сатторов унга қўл чўзмади, кўришмади. Соҳиб Пўлатов бунга ҳам эътибор бермагандай,
қизга қаради-да:
— Сиз бораверинг, ишингизни қилаверинг. Ҳаммаси яхши бўлади, — деди. Сўнг Ҳабиб
Сатторовни катта хонасига бошлаб, ўз ўрнига ўтирди. У қисқагина фурсатда довдираш,
ўнғайсизланишдан бутунлай қутулган, жиддий, мулоҳазали раҳбар қиёфасига кириб олган эди.
У қўнғироқ чалиб, котибасини чақирди-да, икки кишилик қаҳва буюргач, Ҳабиб Сатторовдан:
— Сафарингиз яхши ўтдими? — деб сўради.
— Сафар-ку, яхши ўтди, аммо мана бунга тушунмадим, — деди Ҳабиб Сатторов қўлидаги
қоғозни унга узатиб.
— Нима бу? — деди Соҳиб Пўлатов ҳеч нарсадан хабари йўқ одамдай. Кейин буйруққа кўз
югуртиргач, қоғозни нари сурди: — Ҳа, буми, арзимаган бир гап. Расмиятчилик. Давлатнинг
меҳнат интизоми ҳақидаги қонуни бор, азизим. Унга барчамиз бўйсунамиз.
— Мен Англияга иш билан кетган эдим, аммамнинг тўйига эмас. Ўз ҳисобимдан...
— Хабарим бор. Аммо ўз ҳисобингиздан олган таътилингиз саккиз кун олдин тугаган. Лекин,
азизим, сиз ташвишланманг. Бу бир расмиятчилик. Сиз менга тушунтириш хати ёзиб беринг.
Сизни ишсиз қолдирмаймиз. Фақат мудирликда эмас... илмий ходим бўлиб ишлаб тура турасиз.
Мудирликка одам тайинлаб қўювдим. Академия ҳам тасдиқлаган.
Ҳабиб Сатторов унинг гапларини эшита туриб «Тупурдим сенинг марҳаматингга! Мен
Москвагами, Англиягами кетиб ишлашим ҳам мумкин. Аммо сен шу шилта ерингдан бир қарич
жила олмайсан!» демоқчи бўлди-ю, тилини тийди. Жой талашиб, паст кетишни истамади.
Буйруқни кўра солиб, бостириб киришининг заифлик аломати бўлганини фаҳмлаб, ўзини ўзи
койиди. «Шу бадбахтнинг ҳузуридан бошимни эгиб чиқсам, бир умрли шармандалик бўлади»,
деган фикрга келиб, қаддини ғоз тутди.
Унинг бир оз жим қолганини Соҳиб Пўлатов ўзича тушуниб, қўли баланд келганига ишонган
ҳолда гапини давом эттирди:
— Яна ҳам мен сизни ҳурмат қиламан, азизим, Сиздай олимлар кўчада қалашиб ётгани йўқ.
Баъзи ўртоқлар буни тушунишмайди. Ҳатто партбилетни столга қўйсин, дейдиганлар ҳам
топилди. Мен уларга қатъий қарши чиқдим.
— Бекор қилибсиз, — деди Ҳабиб Сатторов истеҳзо билан кулиб.
— Нега бекор бўларкан? Мен кадрларни қадрлашни биламан. Сиз эса мен ҳақимда нотўғри
фикрларда юрасиз. Партбилет, азизим, сиёсий масала. Сиёсий масала эса — ҳазил гап эмас!
Учиб кетишингиз ҳеч гап эмас!
— Барибир бекор қилибсиз. Мен партбилетни столга қўймасдим, — Ҳабиб Сатторов шундай деб
муғомбирларча кулди-да, яна қўшиб қўйди: — икки дунёда ҳам қўймасдим.
— Сиз... катта кетяпсиз. Сиз уларни билмайсиз. Улар шундайки... қўйишга мажбур бўлардингиз
барибир.
— Қўймасдим, — деди Ҳабиб Сатторов ўжарлик билан.
— Нега?
— Чунки менда партбилетнинг ўзи йўқ. Партиясизман.
Соҳиб Пўлатов жойида бир қимирлаб олди.
— Бўлар иш бўлибди, — деди Ҳабиб Сатторов ғолиб одамнинг овози билан. — Ўзим ҳам
«Бўшасаммикин», деб юрувдим. Буйруқ учун раҳмат. Энди мен компютеримни олиб кетсам.
— Қанақа компютер?
— Билмайсизми? Наҳотки? Буюк Британия қироллик академияси Ҳабиб Сатторовга бешта
компютер совға қилган эди. Биттаси шахсан ўзимга совға, қироличанинг дастхати ҳам бор.
Билишимча, компютернинг учтаси Москвада қолган. Иккитаси шу ерда. Майли, мен фақат
дастхат битилганини олай. Биттаси институтда қолсин.
—Э, йўқ, азизим, — Соҳиб Пўлатов шундай деб жилмайди. — Сизга беролмаймиз уни. Булар
институтнинг мулки. Сиз эса бизда ишламайсиз. Сизга фақат бир яхшилик қилишим мумкин:
истаган пайтингизда келиб фойдаланишга ижозат этаман.
Шуниси ортиқча бўлди. Ҳабиб Сатторов шунисига чидай олмасдан чапаничасига сўкиб юборди.
Шу сўкиш баҳонасида ҳар икки томон айтадиганини айтиб, юрагини ғубордай босиб турган
аламлардан фориғ бўлди. Ғазаб тошлари тугагач, Соҳиб Пўлатов:
— Академик Холидий домла укангни жинни, девдилар. Тўғри айтган эканлар. Ўзи уруғларингда
бор экан жиннилик, — деб баҳсга якун ясади.
Ҳабиб Сатторов бу якунга қарши бир гап айтмади. Соҳиб Пўлатовнинг фикрини
маъқуллаганидан эмас, аксинча, айтилган гапнинг нақадар тубан, нақадар пуч экани сабабли
унга жавоб қайтаришни лозим топмади. У ўз кўнглида сукут сақлаб, ҳарифидан баланд келди,
ғолиблик шоҳсупасини эгаллади. Соҳиб Пўлатов эса сўнгги гапи билан уни «тамоман мажақлаб
ташлаганига» амин эди.
Ҳабиб Сатторов кўчага чиқиб бир оз юргач, тўхтади. «Яна бир-икки оғиз гапни айтсам бўлар
экан», деган фикрда афсусланди. Сўнг «Шу одамга гап таъсир қилармиди», деган фикр билан
ўзини ўзи овутди. Агар унинг ёнида Собитхонга ўхшаш илм соҳибларидан бири бўлганида, айни
бир ҳақиқатни айтиб, кўнглига таскин берарди. Афсус шуки, ёнида бундай ақли расолардан
йўқ. Яна бир афсус шуки, ўзи шу ёшга етиб аҳли донишлар суҳбатига интилмади. Худо берган
ақл хазинасини карра жадвалдан тортиб, турли формулалар билан тўлдирди. Агар руҳоний
илмга озгинагина жой бергандами эди «Ас-синатуҳум аҳла минал асал ва қулубаҳум қулубуззиааб» — ҳадиси шарифининг нени англатишини билган бўларди. Соҳиб Пўлатовнинг
қилиқларини шунда тушуниб етарди. Бўри қўйхонага ораласа, бир неча жониворни бўғизлайди.
Ҳолбуки, биттагина қўйни олиб кетади. Соҳиб Пўлатов ҳам шундай. У ҳозирча Ҳабиб
Сатторовни ишдан бўшатди. Ҳали шогирдлар, тарафдорлар... туришибди. Ҳабиб Сатторов
ҳозирча бу ҳақда ўйламайди...
У автобус бекатига қадар бўлган ярим чақиримлик йўлда хаёлини ҳозирги нохушликлардан
тозаламоқчи бўлди. Бу — унинг ҳамишалик одати. Бирон ноҳақликка дуч келса, кўнгли
ғашланса, жанжалли ҳолатда ўзини тутиб, ҳатто буни узоқ ўйламай, хаёлидан чиқаришга
ҳаракат қилади. Бунинг учун у кўнглига ҳузур бахш этувчи яхши дамларни эслаб, кўз олдига
келтиради. Ҳозир ҳам шундай қилди. Англиядаги дорилфунунда кечган масъуд дамларини,
маърузаларидан кейинги олқишларни, қиролича ҳузуридаги қабулни эслади. Эслади-да, «Мен
ким-у, у ким? Эртага ишдан олинса, туфлаб ташлаган тупугимга арзимайди», деб ўзига-ўзи
тасалли берди. Соҳиб Пўлатовларнинг эртага ҳам, индинга ҳам ишдан олинмасликларини эса,
ўйлаб кўрмади.
Болалиги ўтган уйга келгандан кейингина ҳамкасбларининг нима сабабдан таъзия
билдирганларини англади. Шум хабарни эшитиб, бир оз гарангсиди. Онасининг фиғонли
йиғиси юрагини ўртаб юборди. Машойихлар «Отамлатсанг отамлатгин, бўтамлатмагин», деб
бежиз айтмаганлар. Фарзанди дардида эзилиб-езилиб йиғлаётган онанинг дардини яна қандай
дард билан қиёслаш мумкин? Бундан улуғроқ дард йўқдир... Эҳтимол... Яна ким билади...
Рисолат кампирнинг айтиб йиғлашига агар тоғ қоялари тушунишса, аламдан балки тарс-тарс
ёрилиб кетарми эдилар. Ажаб ери шундаки, Ҳабиб Сатторов онасининг йиғисидан ўртанди...
Аммо... ўзи йиғламади. Йиғи келмади. Бундан ўзи ҳам ажабланди. Кейин ўзидан-ўзи
нафратланди.
Онаси бир оз юпангач, кўча эшик оғзида ҳассага таянган Собитхон кўриниб, «Опоқи!» деб
чақирди. Рисолат кампир уни овозидан таниб, ўрнидан турди-да, уй остонасига борди:
— Келинг, Қори болам, келаверинг, — деди у йиғламсираган овозда.
Ҳабиб Сатторов ҳовлига чиқиб меҳмонни кутиб олди. Рисолат кампир Собитхон билан йиғлаб
кўришди.
Собитхон кўрпачага ўтиришга қийналгани сабабли, стулга чўкди-да, ширали овозда тиловат
қилди. Фотиҳадан сўнг Рисолат кампир одати бўйича «Худонинг иродаси шу экан-да», деб
қўйди. Собитхон «Онажон, бу Худонинг иродаси эмас, Худо бандаларига жонларингга қасд
қилинглар деб буюрмаган. Жонга қасд қилиш — шайтон иродасига бўйсунишдир. Афсуслар
бўлсинким, биродаримиз шайтон қавмида кетибдилар», демоқчи бўлди-ю, илмдан бехабар бу
аёлнинг аламли ярасига туз сепмай, деб тилини тийди.
— Қўқондан келибоқ шу шумхабарни эшитдим. Оллоҳ сизга сабр берсин. Барчаларимизни ўзи
ҳидоят йўлига бошласин, — деди Собитхон.
— Юришингиз сал бежороққа ўхшайди. Ҳали ҳам яхши тузалиб кетмадингизми? — деб сўради
Рисолат кампир меҳрибонлик билан.
— Шунисига шукр. Дўхтирлар юролмайди, деб башорат қилишувди. Уларнинг эмас, Оллоҳнинг
айтгани бўляпти.
Собитхон узоқ ўтира олмас эди. Шу сабабли кампирдан ижозат сўраб, ўрнидан турди. Ҳабиб
Сатторов уни кузатиб қўйди. Изига қайтаётганида ошхонадан чиқаётган келини — Хонзодага
тўқнаш келди. Хонзода қайин оғасига салом бериб кўришиб, ошхонага кирганича энди чиқиб
келаётгани эди. Ҳабиб Сатторов келинига бир қаради-ю, унинг бир неча ой орасида бир неча
йилга қариганини сезди. Турмуш икир-чикирларига унча эътибор бермайдиган бу олим кейинги
ўтган ойлар келини учун нақадар машаққат бўлганини билмайди. Хонзоданинг кечалари тўккан
кўзёшлари жамлансами, денгиз бўлмаганда ҳам кўл бўлар.
Беванинг, айниқса, тирноққа зор беванинг зорли, ғамли оҳларига тун қандай чидар экан,
замину само қандай чидар экан? Ернинг оҳлари тўпланиб, сўнг вулқон каби портласа керак.
Бева фарёд қила олса эди, бу фарёдлар жамланса эди... Вулқон нима экан, Ер коинотдаги
йўлидан адашарми эди... Лекин Ҳабиб Сатторов буларни ҳис қила олмайди. Хонзоданинг
отасиникига кетишини ё кўзи ожиз қайнонасини боқиб шу ерда ўтираверишини билмай
гарангсиши ҳам унга бегона. Агар Ҳабиб Сатторовга биров «Идда ўтибди, энди келинингиз
бошқа турмуш қуриши керак», деса ҳайратланиши турган гап.
Келинининг маъюс боқишини кўрган Ҳабиб Сатторов унга нимадир дейиши лозимлигини сезди.
Аммо ўша «нимадир» калласига кела қолмади, тилига туша қолмади. Аввалига укасининг
сўнгги кунларини сўрамоқчи эди, лекин «Ярасини тирнамай, вақти билан айтар», деган ўйда
фикридан қайтди. У айни дамда ё уйдаги, ё ишхонадаги аҳволдан сўз очиши мумкин эди.
Биринчиси ўзига маъқул келмагач:
— Институтда нима гаплар ўзи? — деб сўради.
Бу савол Хонзодага ғалати туюлди. Қайноғасидан тасалли кутган бу бева унга ер остидан
яширинча бир қараб қўйди-да:
— Тинчлик, — деди хаста овозда.
— Тинчлик бўлса яхши... — деди Ҳабиб Сатторов, сўнг келинига синовчан боқиб қўшиб қўйди:
— Директорларинг ҳам тинчми? Бошқаларга... ғаламислик қилмаяптими?
Хонзода «Институтга борибсиз, билгандирсиз?» дегандек савол назари билан бир қараб олиб,
ерга тикилди:
— Кайфиятлари ёмонроқмикин... Бир мажлис бўлувди..
«Мажлис» деган сўзни эшитиб Ҳабиб Сатторов сергакланди:
— Хўш, хўш, хўш, давом этинг-чи, нима гап бўлди ўша мажлисда?
— Мажлисда... сизнинг чет эллардаги ишларингизни гапиришди. Хуллас... айтишдики... сиз...
— Тортинмай гапираверинг, нима дейишди?
— Сиз... капитализмга хизмат қилибсиз.
— Ў, шундай дейишдими? Бағоят гўзал айтилибди. Капитализмга хизмат қилиш... — Ҳабиб
Сатторов шунақа дегач пешонасига аста шапатилаб қўйди. — Вой, хомкаллалар, вой
хомкаллалар! Ахир бу фан, сиёсат эмас! Фан капитализмга ҳам, сотсиализмгаю бошқа
«изм»ларига ҳам хизмат қилмайди. Фан — фанлигича, олим эса олимлигича қолади.
Сиёсатдонлар ё у «изм»га, ё бу «изм»га бўйсинади. Иккита-учта «изм»ни ўйлаб топиб, дунёни
бўлиб ҳаммани гаранг қилишади. Фан олами бундай «изм»ларга бўлинмаган, бўлинмайди ҳам!
У қовоқ каллалар қачон тушуниб етишади буни?!
Хонзода қайноғасининг гапларига тушунмагандай қараб тураверди. Бу гапларни келинига
айтишнинг фойдаси йўқлигига ақли етган Ҳабиб Сатторов кафтларини бир-бирига уриб қўйдида:
— Ҳа, майли, қўяверинг. Улар итга ўхшаб ҳураверишади, — деди. — Нима бўлса бўлди!
Кунимиз шундай тўнкаларга қолганидан кейин нима қилардик.
Хонзода қайноғаси билан гаплашиб туришдан ийманиб, орқасига аста тисланди. Буни сезган
Ҳабиб Сатторов ҳам эшик оғзидан ўзини четроққа олди.
— Ҳали институтга борувдим... Овсинингиз менга бу хабарни айтмовди-да, — деб ўзини
оқлади. — Янгиликдан хабарларинг борми?
— Қайси янгилик?
— Мени ишдан бўшатишибди-ку?
— Эшитдик. Академияга хат ёздик.
— Бекор қилибсизлар. Эртагаёқ хатни қайтариб олинглар. Унинг одати маълум, хатга ким қўл
қўйган бўлса, битта-битта бўшатади. Мен... аслида ўзим ариза ёзмоқчи эдим. Биратўла
Москвага кетаман. Бу ердаги ноҳақликлар жонимга тегди.
— Масковда... — деди ўйчан тарзда Хонзода. — Масковда ҳақиқат бор деб ўйлайсизми?
«Масковда ҳақиқат бор деб ўйлайсизми?..»
Хаста, ўйчан тарзда эмас, Анварнинг кинояли овозида айтилгандай бўлди бу гап.
«Масковда ҳақиқат бор деб ўйлайсизми?»
«...ҳақиқат бор деб ўйлайсизми?»
«...ўйлайсизми?..»
Ошхона ичкарисида хаста овозда айтилган бу гап Ҳабиб Сатторовнинг назарида бутун
маҳаллани зириллатгудай бўлиб жаранглади, акс-садо берди.
Сўнгги учрашувларида Анвар шундай деб эди.
— Масковда ҳақиқат бор деб ўйлайсизми?
— Менга ҳақиқат эмас, илмий иш учун шароит керак.
— Ҳақиқат йўқ ерда шароит ҳам бўлмайди. Домлангиз бошингизни силагани билан «қорақуралар насибамизни еб кетяпти», дейдиганлар кўп у ерда...»
Қизиқ, йўл устида айтилган гапни ўшандаёқ унутган эди. Келини эсга солди... Унда Анвар
билан пича баҳслашган эди, насиҳат ҳам қилиб эди. Энди келинига нима десин?
Бу гап аъзои баданига титроқ юборди. Келинига норози қиёфада қаради-да:
— Сиз ойим билан ўтира туринг, мен Анварнинг хонасига кирай, — деб уй томон юрди. Анвар
учун ҳам дарсхона, ҳам меҳмонхона вазифасини ўтаган уйга қадам босиб кириб, ўртада
тўхтади. Ўзининг куёвлик онлари кечган бу уй деярли ўзгаришсиз. Фақат... ранглар унниққан.
Қайси бир йили чакка ўтганидан шифтдаги фанернинг айрим жойлари тиришган. Уйни
қайтадан бўёқдан чиқаришга Анварда қунт ҳам, тоқат ҳам, муҳими — маблағ ҳам йўқ эди.
«Ўзим қараб турсам бўларкан», деб ўйлади Ҳабиб Сатторов.
Қайси бир йили онаси «Укангнинг топиш-тутишида барака йўқ, сен қарашиб тур», деганда
«Укам ёш бола эмас. Ҳаракат қилсин. Ҳар ким ўз аравасини ўзи тортиши керак», деб уни
ранжитган эди. Мана энди афсусланиб турибди. Энди бу афсусдан не фойда? «Ҳайитгача уйини
мойлатиб бераман», деб ҳам ўйлади. Энди уйнинг мойи янгиланди нима-ю, янгиланмади нима?
Ҳайитгача Анвар тирилиб келиб ўтирармиди? Ё Хонзодага керакми? У эрининг йили ўтгунча
ўтирар, кейин кетар... Кейин Ҳабиб Сатторовнинг ўзи кўчиб келар...
Бир оёғи сингани туфайли каноп билан боғлаб қўйилган, дераза токчасига қадалиб турган стол
ҳозиргина ҳовлига чиққан эгасини кутаётгандай мунғайиб кўринди. Хонзоданинг келинлигида
тортиқ этилган бу стол меҳмонлар учун ҳам, дарс учун ҳам хизмат қиларди. Дам ўртага
судралиб, дам дераза томонга қўйилавериб оёғи синган бу столнинг «табиби» Анвар ўлимидан
уч кун олдин «вақтинча» боғлаб қўйган эди.
Стол устида уч-тўрт китоб, тахлам қоғоз, бир неча турли қалинликдаги дафтар турарди. Анвар
сўнгги марта бу уйдан чиққанида булар сочилган ҳолда эди. Кейин... Хонзода титроқ қўллари
билан батартиб ҳолга келтирди.
Стол устида қалам ётибди... худди ҳозиргина ишдан ҳориб ёнбошлагандай... Ёки етим
қолганидан бўзлаб, бағрини ерга бериб ётгандай. Шуниси тўғридир... қалам етим... китобдафтарлар етим, синиқ оёғи каноп билан боғланган стол, ҳатто уй етим... Фақат етим бола йўқ.
Отани соғинувчи, «вой отам»лаб йиғлагувчи фарзанд йўқ.
Хаёлига шу фикр келганда кўзларига ёш қуйилди. Бағри куйиб йиғлади. Нима учун йиғлади?
Укасидан зурёд қолмаганиданми? Ёки ўзининг ёлғизлигиданми? Ўз таъбири билан айтганда,
«аҳмоқ бўлса ҳам» укаси бор эди. Энди... кўзи ожиз онаси, хотини, икки қизи... «Москвага ёки
Англияга бориб ишлайман», деди. Ўзи-ку, бориб келар. Онасига ким қарайди? Хотиними?
Қайнона-келин муносабати аниқ-ку?
Ҳа... у ўзининг қисматига ҳам йиғлади. У олимлигини унутиб, одам эканини эслади.
Шунисига ҳам шукр...
Ҳабиб Сатторов унсиз йиғлаган ҳолида бир оз тургач, стол ёнидаги стулга ўтирди. Бир неча
дақиқа ҳаракатсиз ўтирди. Китоб-дафтарларига қўл теккизишга ботинмади. Китоб-дафтарлар
қўл тегиши билан «Вой, эгам!»лаб дод соладигандай туюлди. Бир оз ҳаракатсиз ўтиргач,
қўлига қаламни олди. Қаламнинг баданида тишларнинг изи...
Хаёлга берилиб, беихтиёр қаламни тишлаган ҳолда нималарни ўйлади экан? Балки ўзини
қачон, қаерда, қандай осишни ўйлагандир?
Шу фикр хаёлига урилиши билан, қўли титраб, қаламни жойига ташлади. Сўнг дафтарни олиб,
варақлади. Айрим сатрларига кўз ташлади. Анвар ҳуснихат эгаси эмасди. Айрим сатрлари
ўлаётган одамнинг кардиограммасини эслатарди: дастлабки ҳарфларни ўқиш мумкин эди, сатр
охирида ҳарф дегани тўғри чизиққа айланарди.
Ҳабиб Сатторовга бу дафтар илмий ишнинг қораламаси каби туюлиб, айрим сатрлар диққатини
тортди. Биринчи синф боласидай ҳижжалаб ўқий бошлади:
«...Бир халқ ўз ихтиёри билан бошқа халққа қандай қилиб қўшилсин? Хўп, номуҳтарам,
ноакадемик, ножаноб, балки бу дунёда сизнинг аҳмоқ каллангиз билан фикр юритадиган
галварсларга эргашиб каттароқ ёки кичикроқ халқлар қўшилар. Лекин қандай қилиб бир
миллат ўз ихтиёри билан бошқа миллатга қўшилсин? Бу ҳолда қўшилгувчида ор-номус
бўларми? Миллат — бир динга мансубликми? Бир миллат ўз ихтиёри билан бошқа миллатга
қўшилибдими, демак у ўз динидан, ўз имонидан, виждонидан юз ўгирибди. Алқисса: «Ўрта
Осиё Россияга ўз ихтиёри билан қўшилди», деган гап ўрта осиёлик мусулмон динидан чиқиб
насронийликни қабул этди, дегани эмасми? Шу ёлғонни чинга айлантириб бераётганлари учун
валинеъматларидан мукофотлар оладилар. Бироқ, тентакона бу гапга ким ишонади, кимларни
ишонтирмоқчи бўлишади. Омиларними? Омиларга бари бир — ким нон берса, кайфини
хушласа ўшанга қуллуқ қилаверади. Қорнини тўйғазиб қўйиб, қамчиласа ҳам ғинг демайди.
Бунақа оми одам нима — мол нима — фарқсиз. Аммо... (Аммо!) онгли одамлар кўп-ку? Уларни
чалғитиш мумкинми?
Одамнинг ўнг елкасида Раҳмон фариштаси, чап елкасида Шайтон боласи туради, дейишади.
Балки шундайдир. Лекин менинг назаримда (бунинг тўғри ёки нотўғрилигини Собитхондан
сўраб олишим керак!!!) одам ўнгга қараса ҳақиқатни, чапга қараса — алдовни кўради. Одам
ўнг томонига бошини бурса, юзига шапалоқ (балки муштдир, Худо уларга инсоф берсин) билан
урадилар. Чап томонга бурса, пешонасини силайдилар. Унинг кўзи ажойиб нарсаларга,
«имтиёзлар» деб аталувчи бу дунё жаннатига тушиб роҳат топади...»
Фикр шу ерга етганида сатрлар узилиб, араб ҳарфларида бир нималар ёзиб қўйилган эди. Агар
Ҳабиб Сатторов араб алифбосини билгандами, беадад улуғ ҳикматни ўқир эди. Дафтардаги:
«Изо, каанам туробу далила қовмин, Саяҳдиҳум ила арзил жияфи» деган арабий байтнинг
Соҳиб Пўлатовга ҳам тегишли эканини англарди.
Ҳабиб Сатторов дафтарни яна варақлаб «жиннихона» деган сўзга кўзи тушиб жумла бошини
излади.
«...Мени жиннихонга келтиришди. На иззат, на-да икром, на поёндоз, на-да гуллар бор. Обрў
ҳам шунчалар бўлар-да. Ишончим комилки, агар Нортожиев (яъни Горбачев) жиннихонага
ётқизилса, бундан ортиқ обрў ололмайди. Демак, мен обрў жиҳатдан Нортожиев билан
тенгман. Орамиздаги фарқимиз, у — профессионал, мен эса келажаги порлоқ ҳаваскор
жинниман! Қандай яхши! Келажаги йўқ ёш олим бўлган дурустми ёки келажаги порлоқ ёш
жинни аълороқми? Албатта кейингиси — муддаонинг ўзи! Дарвоза тепасига «Ленин биз
билан», деб ёзиб қўйишибди. Энди «Бутун дунё жиннилари, бирлашингиз!» деб ёздирамиз.
Қизиқ... жиннилар нима учун бирлашишмас экан? Балки бирлашишгандир?.. Ҳа, бирлашганлар!
Фақат уларга «жинни» деган унвон берилмаган. Улар — ақлли жиннилар. Биз эса... мен эса...
аҳмоқ жинниман. Йўқ, улар жинниларми? Мен жиннихонадаман. Демак, мен уларнинг
меҳмониман. Буниси қойил! Лекин... бир кунмас бир кун, биз ҳаваскор жиннилар ҳам
бирлашамиз. Сўнг... Хўш, сўнгра нима қиламиз? Ҳа, энг аввали ўзимизни «Ақлли жинни» деб
эълон қиламиз. Кейин эркакни хотин, хотинни эса эркак деймиз. «Фалончининг эри туғди» ёки
«Фалончининг эри боласини эмизмаётган эмиш...» ёки «Фалончининг эри бошқадан иккиқат
эмиш». Зўр-а! Болалар-чи? Туғилган болаларни «буваси», «бувиси» деймиз... Қарабсизки,
қиёмат! Энг қиёмати — телевизорнинг ҳамма каналларида фақат «Ўзбекфилм» томошаларини
кўрсатамиз. Қарабмизки, эрталаб наҳорга босмачи, нонуштага босмачи, тушликка ҳам,
кечликка ҳам. Заҳартанг қилиб ёки уйқуси қочиб турса ҳам — «Ўзбекфилм»...
Шу ерга келганда Ҳабиб Сатторовнинг тоқати тоқ бўлиб дафтарни ёпди-да, нари сурди.
«Майнавозчилик! — деб ўйлади у. — Умрини шунақа майнавозчилик билан ўтказди.
Жиннихонага ҳам майнавозчилиги туфайли тушган. Ўша ерда ётиб ҳам шу қилиғини қўймаган.
Ҳаётга шунақа енгил қараган. Енгил қарагани учун ҳам ҳаётдан осонгина кета қолди. Унинг
яшашдан мақсади йўқ эди. Ҳамма фожиа шунда!»
Ҳаётни оддий одам сифатида эмас, олим дунёқараши билан тушунувчи Ҳабиб Сатторовнинг
укаси ҳақидаги фикри шундай эди.
«Енгил қарагани учун ҳам ҳаётдан осонгина кета қолди...»
Во ажаб! Ўзини осди, дегани ҳаётдан осонгина кетди, дегани эмас-ку? Тўғри, бир неча нафасда
жон чиқади. Лекин бўйнига сиртмоқ солгунча қийналмайдими? Сиртмоққача бўлган соатлар,
кунлар, ойлар, балки йиллар азобини ким ҳисоб-китоб қилади?
«Унинг яшашдан мақсади йўқ эди...»
Нақадар хато фикр! Анварнинг мақсади уникидан улуғроқ эди. Ҳабиб Сатторов бу оламда
«Ватан озодлиги, ҳурлиги» деган тушунча мавжудлигини ўйлаб ҳам кўрмаган. Шу сабабли ҳам
ҳурлик хусусида сатрлар битилган столга тирсагини тираган ҳолда ўтириб, укасини ножўя
айблади.

Асадбек кейинги пайтларда пухта ўйламай туриб қарорлар қабул қилаётган бўлса-да, Чувринди
унинг ҳолатини билгани учун қаршилик билдирмади. «Ғилайни олиб, Масковга жўна»,
деганида «Ўша ёққа бориш шартми? Агар шарт бўлса, кейинроқ борилса-чи», деб эътироз
билдиришга оғиз жуфтлади-ю, ҳожасини ғазабга солмаслик учун тилини тийди. Асадбекка
бўйсиниб йўлга отланди.
Улар сафарга «депутатлар хонаси» орқали чиқишарди. Бу гал ҳам одат канда бўлмади. Хона
бекаси Чувриндини яхши танирди. Аниқроқ айтилса, бу гўзал жувоннинг хона бекаси бўлишида
унинг хизмати бор эди. Хона бекаси уларни қаршилаб, учоқ бир оз кечикишини айтди-да,
қаҳвахонага бошлади.
Чувринди қаҳвахонада Орзубекни кўриб қувонди.
— Бирга учамиз шекилли? — деди Чувринди у билан кўришгач.
— Агар Москвага бўлса, бирга учамиз. «Ватанимиз юраги»га, — деди Орзубек кейинги сўзларга
киноя оҳанги бериб.
Иккита қаҳва келтирган бекачага Ғилай ароқ буюрган эди, Чувринди «Масковга бориб келгунча
чидайсан», деб жеркиб берди. Ғилай бундан аразладими ё тор хонада ўтириб сиқилдими,
чекиб олиш баҳонасида ташқарига чиқди.
— Бу ҳам ўзларингизданми? — деб сўради Орзубек.— Кўринишидан жаллодга ўхшайди.
— Жаллодлик унинг иккинчи истеъдоди, — деб кулди Чувринди.
— Москвага малака оширишга олиб кетяпсизми ё Бутуниттифоқ ёш жаллодларининг кўрик
конкурси борми? — Орзубек шундай деб кулди. Унинг кайфияти яхши эди, шу сабабли
ҳазилини давом эттирди: — Шунақа ўтказилса яхши бўларкан. Мана, эшитинг-а: «Алло, биз
каллакесарларни излаяпмиз!» Орадан бир ой ўтгач бу ерда янги кўрсатув пайдо бўлади:
«Марҳабо, каллакесарлар!»
Чувринди депутатнинг беғараз ҳазилидан кулди. Аслида бу ҳазил эмас, потос боғлаган
пичинглардан бири эди. Доимо қовоқ уюб юрувчи депутатдан ҳазил гапнинг чиқиши шимолда
лола ундириш каби эди. Унинг ҳазилини ён-атрофидагиларгина тушуниши мумкин эди.
Чувринди унинг қилиқларини яхши билгани учун ҳам кулиб қўя қолди.
— Маҳмудбек, кўринмай кетдингиз? — деди Орзубек жиддийлик билан.
— Юрибмиз, ака, тирикчилик.
Орзубек ундан «Ўзингиз ҳам кўринмайсиз», деган лутф кутди, бундай саволни эшитмагач, ўзи
муддаога яқинлашди:
— Мен ҳам йўқламай қўйдим, — деди ҳамсуҳбатига синовчан тикилиб. — Бек акангиз
«қорасини ўчирсин», деган бўлсалар керак, а?
— Йўқ, ундай эмас, биласиз-ку...
— Биламан. Ўша охирги учрашувда сизлар мени нотўғри тушундинглар. Мени амалпараст деб
ўйладинглар. Маҳмуд, ақалли сиз ҳам мени тушунмадингиз-а? Ахир мен мансабпараст эмас,
миллатпарастман! Мен миллатим учун жонимни тикканман. Менда миллатим учун жондан
бошқа ҳеч нарса йўқ. Молим ҳам, кучим ҳам йўқ. Куч, бойлик сизларда бор. Мен сизларда ҳам
миллат туйғуси, ҳуррият туйғуси уйғонса эди, деб умид қилувдим. Сизда шундай туйғунинг
учқунини кўргандим. Афсус, адашибман.
— Адашмагансиз. Миллат учун биз ҳам жон беришимиз мумкин, — Чувринди шундай дейишга
деди-ю, гап оҳангидаги сохталикни сезиб, ўнғайсизланди.
Депутат бу гапни эшитиб, бошини эгди. Қаҳвадан бир-икки ҳўплади.
— Маҳмудбек, одам бошқаларни алдаган тақдирда ҳам ўзини ўзи алдамаслиги керак. Мен энди
тушуниб етяпман. Одамни ўттиз-қирқ ёшида Ватанни севишга ўргатиш мумкин эмас экан. Агар
одамнинг ўзида зўр истак бўлса ўрганар-у, аммо бу туйғуни мукаммал дейиш мумкинмас. Ватан
туйғуси она сути билан сингиши керак экан. Хафа бўлманг-у, сизларда она сути билан бошқа
туйғу кирган.
Бу гап Чувриндининг ҳамиятига тегди. Ўз онасини, боласига кўкрак сутини бермаган онасини
эслаб, ғазабланди. Қўлидаги пиёлани стол устига жаҳл билан «тақ» этиб қўйди-да:
— Оналаримизни тинч қўйинг, — деди зарда билан.
— Мени авф этинг, Маҳмудбек. Мен рамзий маънода гапирдим.
— Рамзий маънода ҳам гапирманг!
— Хўп-хўп, — деди депутат тобелик билан.
— Ватаннинг бошига бир иш тушса билинади, сиз аввал жон берасизми ё бошқаларми? Сизга
ўхшаган гапдонларни яхши биламиз. Қўлингизга қурол бериб, «Ватанни ҳимоя қил», деса,
«Ҳозир вақтим йўқ, мажлисга кириб чиқай», деб сичқоннинг инини ижарага оласиз.
— Сиз қайси Ватанни назарда тутяпсиз? Совет Иттифоқиними? Мен эса Ватан деганда фақат
Ўзбекистонни тушунаман. Ўзбекистон озод бўлса бас! Унинг озодлик кунини кўрсам — армоним
йўқ. Ўзбекистон озод бўлсин, мен унинг кўчаларини супуриб юрсам ҳам майли. Мен амалга
интилмайман. Сизлардан илтимос қилишимнинг сабаби — ўша амал ҳозирги ишимиз учун зарур
эди. Болтиқ бўйидаги давлатларда миллатпарварлар ҳукуматга киряптилар. Бизда эса ҳалиям
Москвага қараб чапак чаладиганлар ўтирибди. Қараб турасиз, эрта-индин Болтиқ бўйидаги
уччала давлат ажралиб чиқади. Биз ўтираверамиз аммамнинг бузоғига ўхшаб.
— Шуни тушунтириброқ айтсангиз бўларди-ку?
— Гапиртиришга қўйдими, Бек акангиз? Яна нуқул «жуҳуд хотинингиз» дейди. Қаёқдан олган
бу гапни, ҳайронман. Айтиб қўйинг унга, хотиним, Худога шукр, муслима!
«Бу гаплар суяк-суягини зириллатиб юборган экан-да, — деб ўйлади Чувринди. — Хотини
жуҳудми, ўзбекми ўзим ҳам билмайман. Бек акам балки бошқа биров билан адаштириб айтиб
юборгандирлар».
— Орзубек ака, сиз улуғ одамсиз, — деб гап бошлади у.
— Пичинг қилманг, илтимос.
— Пичинг эмас, рост гап бу, — деди Чувринди самимий тарзда. — Сиз улуғ одамсиз. Улуғ одам
майда-чуйда гапга ўралашмаслиги керак. Ўшанда бек акамнинг кайфиятлари чатоқ эди.
Хотинингизни эмас, ўзингизни ҳам «жуҳуд» деб юборишлари мумкин эди. Эътибор берманг у
гапларга. Биз сизни ҳурмат қиламиз. Тўғри, биз миллат учун сиздай жон куйдира олмаймиз.
Лекин «миллат» дейдиганларни бошимизда кўтариб юрамиз. Биз ҳам тирик жонмиз, бизда ҳам
дард бордир.
Учоққа чиқишга ижозат берилгани ҳақидаги хабар айтилганига қадар ҳам Орзубек ва Чувринди
шу хилдаги гапларни гапириб ўтиришди. Учоқда ҳам бу мавзу давом этди. Орзубек «шу
одамлар тушунса яхши эди», деган фикрда гапирарди. Чувринди унинг гапларини ақлан яхши
тушунарди. Аммо юракдан ҳис қила олмасди. Чунки унинг қалби мол-дунё деган пардага
ўралган, туйғу кўзларига тилла эритиб қуйилган эди.
Улар Москвада хайрлашдилар.
Москвага келган икки ўзбек икки ташвиш, икки дард билан ажралишди...
Хонгирейнинг идорасини уч соат деганда топишди. Ғилай Шомил бу ерга бир марта келган,
лекин қайси кўчалардан юрганини эслай олмади.
— Кайф бор эди, — деди у ўзини оқлаб, — юзта қуйиб берсангиз, момент топаман. Мастликда
келган жойни мастликда топиш керак.
— Бекор айтибсан, бир томчи ҳам ичмайсан.
— Қизил майдондан ўтгандан кейин бир жононнинг ҳайкали бор эди.
Ғилайнинг бу гапи Чувриндига кулгили бир синемани эслатиб, ичида кулди-да:
— Чайковскийми? — деб сўради.
— Фамилияси эсда йўқ, — деди Ғилай.
Чувринди бу гапни эшитиб баралла кулиб юборди. Сўнг Ғилайдан иш чиқмаслигини англаб,
танишларига қўнғироқ қилиб аниқлаштирди.
Хонгирейнинг қароргоҳи кўп қаватли уйнинг учинчи қаватига жойлашган эди. Эшик тепасидаги
телекамерани кўриб Чувринди ўзича «Зўр-ку!» деб қўйди. Қўнғироқ тугмасини босиши билан
эшик ўз-ўзидан очилди. Чувринди шундагина эшикда тутқич йўқлигига аҳамият берди. Эшик
очилиши билан тўрда ўтирган милитсия зобити кийимидаги барваста йигитга кўзлари тушиб,
жойларида қотдилар.
— Киравер, земляк, қўрқма, — деди зобит кавказча шева билан.
Улар остона ҳатлашлари билан эшик ёпилди. Ён хонадан бир йигит чиқиб уларни ичкарига
бошлади. Яна уч хонани оралаб ўтишгач, Хонгирейга рўпара бўлдилар.
— Кел, ўзбек қардошим, кел, менинг азиз қўноғим бўл, қалбинг ҳузурли ўлсун, — деди у
ўрнидан туриб.
Чувриндининг назарида Хонгирей сохта лутф кўргазаётганди. Чунки Хонгирейни дастлаб
кўрганида у буткул ўзгача важоҳатда эди. Меҳмонхонада, Асадбек ҳузурида у кавказликларга
хос қўпол, такаббур бир одамни кўрган эди. Чувринди Хонгирейга баҳо беришда янглишди.
Чунки аввал кўрганида Хонгирей меҳмон, ҳозир эса мезбон мартабасида эди. Бу идора
Хонгирейнинг уйидай гап. Чеченлар эса уйларига келган ҳар қандай меҳмонни иззат
қиладилар, унга лутф кўрсатадилар.
Улар ўтиришгач, қалдирғоч мўйловли хушсурат йигит чой келтирди. Бир-икки ҳўплам чой
ичганларидан сўнг Хонгирей тилга кирди:
— Хўш, Асад қардошим нечукдир? Аввал кўрганимда хаста эди. Соғ-омонми?
Хонгирей «хаста эди», деган сўзларга урғу бериб, аҳволдан хабардор эканига ишора қилди.
— Сизга салом дедилар, яхшилар, — деди Чувринди.
— Соғ бўлсин, қардошим. Хўш, мени нима учун қидирдиларинг?
— Қидирганимизнинг боиси... — Чувринди унинг ўткир нигоҳларига дош беролмай кўзларини
пастга қадаб олди. — Бир одамингиз Ҳосилни излаб борган экан. Билганларимизни ўзингизга
айтгани атайин келдик.
— Нима, менинг одамимга ишонмадиларингми? — деди Хонгирей бир оз дағал оҳангда.
— Ишонишга ишонамиз. Лекин бўлган воқеани ўзингиз эшитсангиз яхши бўлади. Воситачига
айтилган гапларга ё битта сўз қўшилиши ёки тушиб қолиши мумкин.
— У воситачи эмас, у — вакил! — деди Хонгирей.
— Ҳа, албатта, сизнинг вакилингиз, — деб хатосини тузатди Чувринди.
— Қани айт-чи, Асаднинг воситачиси, нима бўлди?
— Ҳосилни номаълум одамлар ўғирлашган.
— Ўғирлашган? — ажабланди Хонгирей. — Шундай одамни ўғирлаш мумкин эканми?
— Мана бу киши — Ҳосилнинг энг яқин одами. Улар шаҳарда кетишаётганда иккита машина
сиқиб тўхтатган. Одамлар Ҳосилни тушириб олиб кетишган.
— Тушунарли, демак, номаълум одамлар. Ҳосил лапашанг эса қаршилик ҳам кўрсата олмаган.
— Улар гувоҳнома кўрсатишибди.
— Қанақа гувоҳнома? — Хонгирей шундай деб Ғилайга ўқрайиб қаради.
— «КГБ»ники, — деди Ғилай.
— «Қайси «КГБ?» — деди Хонгирей ундан нигоҳини узмай.
— Қайсилигини билмайман. «КГБ» деганини эшитдим.
— Фамилиясини-чи, эшитмадингми? «Андропов» эмас эканми? — деб кесатди Хонгирей.
Бу пичингни фаҳмлаш учун Ғилайда фаросат етмас эди. Шу сабабли фамилияни эсламоқчи
бўлгандай гўё ўйланди-да:
— Фамилияси эсимда йўқ, — деди айбдор одам овозида.
— Сен яқин одами эмассан! — деди Хонгирей кескин оҳангда.
— Худо урсин, болалигидан ёнидаман. Бир марта келганман бу ерга. Сизга тилла ҳайкалча
олиб келганмиз. Мен кўчада эдим, сизни кўрмаганман.
— Бекор айтибсан, ғилай! Менга ҳеч ким тилла ҳайкалча олиб келмаган. Сен Ҳосилнинг одами
эмассан, сен қўшмачисан.
— Нега ишонмайсиз? — деди зорланиб Ғилай. Унинг кўнгли иш ёмонлик томон бурилаётганини
сезиб, ғашланди.
— Иккита сабаби бор: биринчиси — аҳмоқ одам Ҳосилнинг яқин одами бўлолмайди; иккинчиси
— сен уни ҳимоя қилмагансан!
Шу ерда Хонгирей янглишди. Ҳосил атрофига кўпроқ аҳмоқларни тўплаганди. Ўзига бино
қўйгани учун ҳам «Менга ақл сўқадиганлар керак эмас», дерди.
— Имконият бўлмади, — деди Ғилай кўзларини пирпиратиб.
Ғилай Шомил бирор кимсани сиқувга олганида унинг кўзларини пирпиратиб, ялинишини
хушларди. Кўзларнинг пирпираши, ёшланиши баъзан самара берар, баъзан эса пирпирабпирпираб чарчаб, мангуга беркиларди. Ана шундай одамнинг кўзлари ҳозир ўзи сезмаган
ҳолда пирпирарди... Қаршисидаги одамники эса аксинча, қувват манбаидан узиб қўйилган
робот сингари қотган, ҳатто киприк ҳам қоқмас эди.
— Хўжайинни сақлаб қолиш учун имконни сенга ким бериши керак эди. Тур ўрнингдан, чой
ичишдан аввал афт-башарани ювиш керак.
Ғилай «нима қилдик?» дегандай Чувриндига қаради. Ундан «Тур, деганидан кейин тур», деган
ишора бўлгач, амрга бўйсинди.
Дам ўтмай нариги хонада нимадир тарақлади, сўнг кимдир ихранди, кейин кимдир гурсиллаб
йиқилди.
Хонгирей индамай ўтирди. Чувринди эса нима воқеа юз берганини тахминан чамалаб, сабр
билан кутди. Нариги хонадагилар тинчигач, чой келтирган йигит кўринди-да:
— Ваннахонада оёғи сирғаниб йиқилиб тушди. Ҳаммаси жойида, ювиняпти, — деб хўжайинига
ахборот берди.
— Ҳа, — деди Хонгирей Чувриндига синовчан тикилиб. — Бизнинг ваннахоналар сирғанчиқ.
Билиб оёқ ташламасанг, майиб бўлишинг ҳеч гапмас.
Хонгирей маъноли оҳангда шундай деб жим бўлди. Аммо нигоҳини Чувриндидан узмади.
Чувринди ўзини йўқотмади. Нигоҳини яширишга уринмади.
— Демак, Ҳосилни ўғирлашдими? — деди ниҳоят Хонгирей.
— Ҳа, ўғирлашибди.
— Хўп, мен бунга ишондим, дейлик. Хўп, сенлар мени аҳмоқ қилдиларинг ҳам дейлик. Хўш,
сенлар бундан нимани ютасанлар?
— Биз сизни аҳмоқ қилмоқчи эмасмиз. Ҳосилнинг йўқолишидан бизга манфаат ҳам йўқ. Унинг
мол-мулкига кўз тиккан эмасмиз. Биз ўз-ўзимизча ишлар эдик. Бир-биримизга сира ҳалақит
бермаганмиз, аксинча, кўмаклашардик. Ҳосил Бек акамнинг шогирдларидан ҳисобланарди.
— Ҳа... яхши — шогирд, яхши — устоз, — деб Хонгирей столни чертиб қўйди. — Билиб қўй:
сенлар битта хато қилдиларинг: бу ерга келмасликларинг керак эди. Сенлар мени
ишонтирмоқчи бўляпсанларми? Ўқ илон ақлини йўқотиб қўйибди. Ё сен лақмалар уни йўлдан
уряпсанларми? Мен унинг касалини биламан. Лекин ўлгунича нима қилмоқчи? Мақсади нима?
Айт, сендан сўраяпман?
— Билмайман, — деди Чувринди.
— Сен... билмайсанми?
— Кейинги пайтда, касалларини билиб, ғалати бўлиб қолганлар. Мақсадлари аниқ эмас.
— Ҳосилни ўлдирмадими?
— Йўқ. Нега Бек акамдан гумонсираяпсиз?
— Мен гумонсирамайман... Мен ҳар бир нарсани аниқ биламан. Агар лақма бўлсам, ўриснинг
пойтахтида ҳукм сурмас эдим. Мен сенларда нималар бўлиб турганини билиб тураман. Мен
Кремлдан ҳам сезгирроқман, каллангга тугиб ол. Сен Асаднинг мақсадидан бехабар экансан.
Бунга, мен лақма, ишондим. Шуни ҳисобига энди айт: Козлов қаерда?
— Козлов? — Чувринди елкасини қисди. — Биз уни Красноярда кўрган эдик. Шундан бери
дараги йўқ.
— Қизиқ... «дараги йўқ», дегин? Дараги йўқ одамга вагонда мусаллас юбордиларингми?
— Юбордик, — деб тан олди Чувринди.
— Мен, алоқа қилмаларинг, деб огоҳлантирсам ҳам юбордиларингми?
— Шартнома аввалроқ бўлган эди.
— Ўша шартномангга, — Хонгирей бу ёғига чеченчалаб нимадир деди. Чувринди унинг нимани
назарда тутганини ўзича тахмин қилди.
— Хўш, — деб давом этди Хонгирей русчалаб. — Шунча молни юборишга юбориб қўйиб, унинг
тақдири билан қизиқмадиларингми?
— Қизиқяпмиз.
— Хўш?
— Мол қўлга тушган. Мол юборганларни Москва прокуратурасидан одамлар бориб қамашган.
— Билганинг шуми?
— Ҳа.
— Унда каллангга михлаб ол, Асадга ҳам бориб айт: бу менинг ишим эди. Прокуратурадан
борганлар менга тегишли одамлар. Агар истасам авра-астарларингни ағдариб ташлайман. Агар
истасам, ҳамманг Бутиркада чирийсан, агар марҳамат қилсам, уларни эртагаёқ чақиртириб
оламан. Хўш, қайси бири маъқул?
— Сизга марҳаматли бўлиш ярашади, — деди Чувринди жилмайиб.
— Айёр экансан. Сен айт: ўзингга қайси бири маъқул?
— Учинчиси. Ҳамма ишнинг тинч йўл билан ҳал бўлгани дуруст. Чунки биз, ҳаммамиз бир
оламнинг одамларимиз.
— Ҳа... чиройли гапирдинг. Аммо сен «Биз ҳаммамиз жиноят оламининг одамларимиз», деб
назарда тутдинг, шундай эмасми? Ахир ҳамма бизни жиноятчи деб ҳисоблайди-ку?
— Умуман олганда шунга яқинроқ, — деб тан олди Чувринди.
— Сенларнинг калтабинликларинг ҳам шунда. «Биз бир дунёнинг одамларимиз» — қайси
маънода, биласанми?
— Сиз айтинг.
— Биз ҳаммамиз мусулмонмиз. Бир қавмданмиз. Биз бир ота-онанинг фарзандларимиз. Анови
қизил девор ортидагиларнинг ота-боболари бизларнинг юртларимизни оёқости қилишди,
мозорларимизни булғашди, қизларимизни бадном қилишди. Яна юз йил, яна минг йил, яна
қиёматга қадар шундай қилишмоқчи. Агар менинг боболарим жаннатда бўлишса мен уларнинг
кўзларига кўринишдан уялиб, дўзахга қочаман. Мен ўч олмасдан яшай олмайман. Биз кичкина
халқмиз. Буларни бутунлай енга олмаймиз. Лекин биз уларни титраб, қўрқувда яшашга мажбур
қиламиз. Бизларнинг юртимизни босиб олгани учун улар боболарини лаънатлаб ўтишлари
керак! Мен агар истасам, эртага Кремлини портлатиб юборишим мумкин. Лекин бундан менга
нима фойда? Муҳими— уларга сўзимни ўтказа олиш! Мен бунга аста-секин эришяпман. Бунинг
учун менга куч керак. Бунинг учун сен айтган оламнинг бирлашуви керак. Ҳосил шунинг
тарафдори эди. Лекин сенинг хўжайининг — эшшакдай қайсар, буни истамайди. У аҳмоқ қизил
девор ичидагиларга қуллуқ қилади. Мен эсам улар устидан ҳоким бўламан, қараб турасан ҳали.
Ҳосилни сенлар йўқ қилдиларинг. Лекин мен сенларга қарши уруш очмайман. Чунки сенлар
ўзбек қондошларимсан. Биласанми, мен нима учун ўзбекни яхши кўраман. Чунки ўзбекни
устозим яхши кўрарди. Биласанми, устозим ким — Академик!— Хонгирей шундай деб кўрсаткич
бармоғини фахр билан ҳаволатди. — Эшитганмисан?
— Кўрганман.
— Қаерда?
— Бек акамникида. «Фарғонада бир ғалва бошланадиган, аралашинглар», деб келган экан.
— Ҳа, у шунақа эди. Бурнини сиёсатга тиққан эди, ўлди. Уни мен ҳам асраб қололмадим. Уч
ҳарф мендан кучлилик қилди. Сен ажабланма, «Кремлни портлатишни ўйлаган одам устозини
қутқариб қололмадими?» дема. Кремл — бугуннинг иши эмас. Бир кунмас бир кун портлайди.
Менинг қўлимдан келмаса, ўғлим, бўлмаса неварам қилади бу ишни.
Хонгирей шундай деб совуб қолган чойдан бир ҳўплади. Тин олди. Сўнг гапини давом эттирди:
— Бир пайтлар ўзбеклар чеченларга жой берган, нон берган. Зелихон айтган: кафанлигини
ҳам берган экан. Шунинг ҳурматига сенларга қарши уруш очмайман. Мен катта ишларга қўл
ураётганимда ёнимда ишончли ҳамроҳлар бўлишини истайман. Билиб қўй: сенлар
тўдакашликларинг билан менга ҳамроҳликка ярамайсанлар. Бу аҳволда сенлар бирбирларингни қўлламайсан, шунинг учун йигитларинг ҳам бир-бирларига елка тутмайди. Ҳеч
бўлмаганда бир-бирларингни ҳурмат қилишни билмайсанлар, керак бўлса, бўридай
ғажийсанлар. Шунинг учун ҳам катта куч бўла олишларингга қарамай, майда кучлар олдида
эгилиб кун кўрасанлар. Яна шуни билиб қўйки, аҳил яшамас экансанлар, бир киссавурдай, бир
майда боққолдай хор бўлиб юраверасанлар.
Хонгирей Чувринди учун кутилмаган гапларни сўзларди. Ҳозир у бутун мамлакатдаги тўдаларга
ҳукмини ўтказишни истайдиган амирга эмас, балки талабаларга маъруза қилаётган фалсафа
муаллимига ўхшарди. Чувриндининг назарида Хонгирей ўз фикрларини баён қилмас, балки
кимдир ёзиб берган гапларни айтарди. Шу сабабли унинг айтганлари ғайритабиий туюлиб,
ўрнида бир қимирлаб олди.
— Нимага безовталанаяпсан? — Хонгирей шундай деб сўради-да, ўрнидан туриб керишди. —
Шеригингни соғиняпсанми?
— Ҳа, ювиниши чўзилиб кетди.
— Ювинишими?.. Ҳали узоқ чўзилади. Аниқроғи, қиёматгача.
— Ҳозир шартмиди? — деди Чувринди норози оҳангда.
— Ҳозирми? Мутлақо шарт эмас. Уни ўлдиришди деб ўйлаяпсанми? Калланг борми, ўзи?
Идорада, уйда одам ўлдирадими? Эшитдинг-ку, йиқилиб тушибди. У энди дам олсин. Сен ҳам
Москвада уч-тўрт кун ўйна. Қачон кетишингни ўзим айтаман.
— Шомилга раҳм қилинг. У хўжайинига содиқ эди.
— Бекор айтибсан! Содиқ бўлса хўжайинини олдириб юрмайди. Аҳмоқ бўлмаса, менинг
олдимга гувоҳликка келадими? Сен глобусни кўрганмисан?
Мавзунинг бу қадар ўзгариши боисига тушунмаган Чувринди ажабланганини яширмай:
— Ҳа, — деди.
— Глобус бир томонга оғиб турибди, а? Нимага, биласанми? Ер юзида аҳмоқлар кўпайиб
кетган. Ерни тўғрилаш учун аҳмоқларни камайтириш керак. Ҳеч бўлмаса биттасини камайтириб
турайлик. Унинг тирик қолганидан сенга нима фойда? Ҳосилга ҳиёнат қилган сенга ярармиди?
Унинг масаласи ҳал. Сен қайтишда бир ўзинг учасан. Кетгунингча бировга, айниқса, Асадга
телефон қилма. Биз сенга меҳмонхонадан жой ҳозирлаб қўйганмиз. Ҳамма нарса тайёр.
Ҳаттоки энг зўр жонон ҳам. Кўчага чиқмай, маишат қилаверасан. Чиқими — биздан.
Чувринди ҳуқуқшунослар тили билан айтилганда «Уй ҳибсхонаси»га ҳукм қилинганини
англади. Хонгирейнинг бундан қандай мақсадни кўзлаганини эса билолмай гарангсиди.
— Менга бошқа гапинг йўқми? — деди Хонгирей унинг ўйланганини кўриб.
— Бор, — деди Чувринди, хаёлини жамлаб. — Бир илтимосим бор.
— Айт.
— Жамшид деган йигит бор...
— Ҳа, айтмоқчи, Асаднинг куёвини отиб кетишибдими? — деди Хонгирей унинг гапига эътибор
ҳам қилмай.
— Шунақа бўлди.
— Кимлигини билмассан?
— Билмайман.
— Қизи наркоманка эмишми?
— Шунақа эди, бошланишида сезиб қолдик. Даволаняпти.
— Ҳосил менга бир қизиқ видеокассета бериб юборган экан, вақти келса сенга кўрсатаман. Ҳа,
Асад нима учун Жамшидни ўлдирмоқчи эди?
— Буни ҳеч ким билмайди. Ҳатто Жамшиднинг ўзи ҳам билмайди. Жамшид ўғлидек қадрдон
эди Бек акамга.
Чувринди яна ёлғон сўзлади. Унга тахминан бўлса-да, маълум эди. Фақат тахминини бу одамга
айтишни истамади. Сир — кўп ҳолларда сирлигича қолгани маъқул. Чувриндининг ақидаси
шундай эди.
Чувринди Москвада беш кун қолиб кетди. Бошқача айтганда, беш кун «меҳмонхона қамоғида»
бўлди. Хонгирей ваъдасининг устида турди — шароит олий мақомда яратилди. Ҳар куни
чойшаб, ёстиқлар, соқчилар алмаштирилгани каби, жононлар ҳам ўзгариб турди. Бир томондан
Чувриндининг кўнглига маишат сиғмагани, иккинчи томондан бирон маразни юқтириб
кетишдан чўчиб, уларга яқинлашмади. Умид билан келган фоҳишалар диванда ёлғиз ётиб тонг
оттирдилар. Чувринди узатган пулни олмай, лабларини буриб «Ҳе, эркак бўлмай ўл», дегандай
чиқиб кетдилар.
Ғилайнинг тақдири Чувриндига пича аён бўлса-да, ўзиники қоронғи эди. Хонгирей уни
Бутиркада чиритмас-у, аммо ўрис қабристонидаги чириб ётган бирорта мурда ёнига жойлаб
қўйиши мумкин. Лекин у нимани кутяпти? Чувриндига шу томони қоронғи эди.
Ҳолбуки, унинг нимани кутаётганини билиш қийин эмас — у вакилининг қайтишини кутарди.
Шунинг қаторида прокуратурадан борганларнинг иши натижаси ҳам уни қизиқтираётган эди.
Арина Бергернинг ҳамма ёқни остин-устин қилиб юборганини эшитиб мамнун бўлди. СССР
прокуратурасида сўзи ўтадиган «кўп ҳурматли ўртоқ»қа телефон қилиб, Бергерни ҳозирча
чақириб туришни, Козлов топилгач, ишни қайта бошлашни илтимос қилди.
Хонгирей «Мен гумон қилмайман, ишонаман», деганида катта кетмаган эди. Унинг кўнгли ҳар
нима балоларни сезиб турарди. Шундай бўлса ҳам гумонини тасдиқ этиш учун ҳар бир нарсани
обдон текширтиради. У Ҳосилнинг йўқолганини эшитибоқ, биринчи Асадбекдан гумонсиради.
Ҳосилнинг Асадбекни қармоққа илинтиргани ҳақидаги гапларини эслади. Хонгирей
видеокассетани томоша қилгач, Ҳосилга «Уни ҳозирча Асадга кўрсатма», деб тайинлаган эди.
«У аҳмоқ кўрсатган. Буни кўрган қайси ота тинч юради. Агар Асад тинч юрса, у — ҳезалак!» —
деб ўйлади.
Вакили қайтиб, унинг гумони асосан тасдиқлангач, Чувринди қўнган меҳмонхонага борди.
Хонгирей вакили билан кириб келгандан кейингина Чувринди унинг кимни кутганини англади.
Хонгирей Чувринди томонидан лутф кутмай диванга ўтириб, оёқларини чалиштирди-да,
айёрона кўз қисиб, кулимсиради:
— Устингдан «СК КПСС»га шикоят тушибди, «партия»дан ўчириласан энди.
— Гуноҳим нима экан? — деди Чувринди унинг яхши кайфиятига монанд жилмайиб.
— «Совет фоҳишалари»ни назарга илмабсан. Сен улардан иргангансан. Шу ишинг билан мени
ранжитдинг. Хонгирей сен ўйлагандай паст эмас, билиб қўй. Улар фоҳиша бўлгани билан
«екологик тоза» эди.
Хонгирейнинг оҳангида зарда бўлмагани учун, Чувринди ҳам асабийлашмай, тавозе билан
жавоб қилди:
— Улар учун алоҳида келаман. Айниқса учинчи бўлиб келганини совға қилсангиз олиб
кетардим.
— Э, йўқ, қардош, энди тушингни сувга айт. Уни «юқори»даги ўзимнинг одамларимга ҳам
бермаганман. Шу номардлигинг учун менга йигирма бешта ўн беш ёшли бузилмаганни берасан.
— Йигирма беш донами ёки йигирма беш минг донами?
— Сен ҳазиллашма, бу бўйнингдаги қарз, унутма! Хўп, менинг валақлашишга вақтим йўқ. Ишга
ўтайлик. Вакилимнинг ҳисоботини эшитасанми?
Чувринди муғомбирона жилмайиб турган «вакил»га қараб олди-да:
— Йўқ, — деди.
— Нега? — деди Хонгирей ажабланиб.
— Мен сизга тўғрисини айтганман.
— Демак, ёлғон гапларингдан тонмайсан?
— Ёлғон гапим йўқ.
— Унда мана буни эшит.
Хонгирей ишора қилган эди, вакил кафтдек диктофонни чиқариб, тугмани босди. Ғилай
Шомилнинг сўроқларга берган жавобларини, калтак зарбларини Чувринди индамай ўтириб
эшитди. У энди Ғилайнинг иқрорини эмас, яна ўз тақдирини ўйларди.
Ёзув тугагач, вакил Хонгирейнинг ишораси билан чиқиб кетди.
— Ғилайинг ёлғон гапиряптими? — деди Хонгирей унга синовчан тикилиб.
Чувринди елкасини қисиб, хотиржам жавоб берди:
— Ўзингиз тунов куни айтдингиз: у хўжайинига хиёнат қилган. Нима учун? Ўзининг жони ўзига
ширин кўринган. Шундай одам жони қийналганда нималарни валдирамайди.
— Дуруст, ақлинг жойида, қардошим.
Хонгирей шундай деб жилмайиб қўйди. «Кайфияти яхши шекилли, жаҳли чиқмаяпти, ё бошқа
гап борми?» деб ўйлади Чувринди. Шунча текшириб, ҳамма ҳақиқатнинг тагига етган одамдан
марҳамат кутиш — фоҳишадан ҳаё кутиш ила баробар бўлса-да, Чувринди унинг марҳаматига
асос бўлгувчи бир нима борлигини ҳис қилиб турар эди. Осмонни булут қоплашидан мурод —
ёғин ёғмоғи бўлгани каби Хонгирейнинг чеҳрасида марҳамат нури кўринганидан мурод не
экани бир неча нафаслик сукутдан сўнг аниқ бўлди.
— Докторлар Асадга неча ой умр ваъда қилишди?
Хонгирейнинг бу саволи Чувринди учун кутилмаган бўлди. Шу сабабли қошларини бир оз
чимирган ҳолда жавоб қилди:
— Буни Худо билади.
— Бунақа касални доктор ҳам билади. Ахир у ўлади-ку, тўғрими?
— Ҳаммамиз ўламиз.
— Лекин уники — нақдроқ. Биз э-ҳе, яшайвериб, зерикиб кетсак ҳам керак.
Хонгирей худди тақдир ёзуғини ўқий олган одамдай катта гапирди. Тўғри, унинг ёшида ўлим
ҳақлиги кам ўйланади. Аммо шу ёшда, ҳатто ундан камроқ умр кўриб ўтганлар мавжудлиги эса
хаёлга келмайди. Чувринди «Ҳаммамиз ўламиз», деганида яқин бир-икки ойни ёки йилни эмас,
ақл бовар қилмас узоқ даврни назарда тутган эди. Шундай бўлса-да, Хонгирейнинг катта
кетиши ғашини келтирди.
— Хўп, масалага бошқа томондан қарайлик, — деди Хонгирей мўйлабини олифтанамо силаб
қўйиб. — Ҳосил кетди, орада йўқ. Унинг мулки ҳам сенларнинг қўлларингда. Ҳозир Асад бор. У
ўлганидан кейин нима қилмоқчисанлар? Билишимча, Асаднинг иккита қаноти бор экан. Биттаси
сен, иккинчиси... — Хонгирей исмини эсламоқчи бўлиб ўйланди. — Ҳа, Гайдармиди?
— Ҳайдар ака, — деб тузатди Чувринди.
— Хўш, мулкни қандай бўлишасанлар?
— Бизда одам тириклигида мулки бўлинмайди.
— Сен чиройли гапларингни йиғиштир. Мен сенларни биламан. «Менга ўлжа керакмас», деб
ноз қилиб турасанлар-у, пайт келганда ташланасанлар. Ўғил бола гапни айт: Асаднинг ўрнини
эгаллашни хоҳламайсанми?
— Мендан ёши катталар бор.
— Шундай дейсан-у, юрагингнинг бир чеккасида озгина бўлса ҳам истак чўғи бор. Билиб қўй:
бу чўғ сени тинч қўймайди. Барибир ёндиради. Бу — биринчидан. Иккинчидан: ёши катта
бўлишнинг нима нафи бор? Мен учун катта ёшдаги аҳмоқдан, кичикроқ ёшдаги ақлли одам
муҳим. Гап шу: Асаднинг ўрнини сен эгаллашинг керак.
— Буни мен ҳал қилмайман.
— Тўғри айтдинг, буни сен эмас, мен ҳал қиламан!
Бу ҳукм Чувриндига малол келди. Қоши учди. Ўрнидан бир қўзғолиб олди, сўнг оғир турди.
Унинг важоҳатидаги ўзгаришни сезган Хонгирей «Маматбей!» деб чақирди. Шу нафаснинг
ўзидаёқ эшик очилиб, вакил кириб келди. Даҳлизда яна икки йигит кўринди. Хонгирей унга:
— Чой олиб келмайсанми? — деб бақирди-да, Чувриндига синовчан қараб олди. — Қардошим,
ё виски ичасанми?
— Ҳеч нарса ичмайман, — деди Чувринди норози кайфиятини яширмай. Шу онда у
Орзубекнинг ҳурлик ҳақидаги гапларини эслади. «У хомхаёлми ё мен аҳмоқманми, — деб
ўйлади. — СССРнинг чангалидан юлқиниб чиқмоқчи. СССР дегани фақат КПСС дегани
эмаслигини, мана бунақа хўжайинлар ҳам борлигини биладими? Биз биргина Ҳосилни
йўқотдик. Ҳосилга ўхшаганлар юз мингми ёки миллионми? Депутат шуларни биладими? КПСС
дегани-ку, чирий-чирий деб турибди. Лекин мана бу кучайяпти. У нима қилмоқчи. «СССРдан
ажралиб чиқсаларинг ҳам сенлар менга бўйсунасанлар» демоқчими? Масковга одам сифатида
келиб, қўғирчоққа айланиб қайтаманми? Бек ака... кўп янглиш ишлар қиляптилар. Бу ерга
келиш керакмас эди...»
— Ҳа, қардош, гапим ёқмади, шекилли? — деди Хонгирей ҳам ўрнидан туриб.
— Гапингиз эмас, мақсадингиз ёқмай турибди.
— Нега? Ўзинг бош бўлсанг ёмонми?
— Буни назарда тутаётганим йўқ. Агар тўғри тушунган бўлсам, сиз бизни қулга
айлантирмоқчисиз.
— Э, қардош, мен бундай деганим йўқ.
— Лекин шунинг иси келиб турибди. Сиз бугун менинг бош бўлишимни истадингиз. Эртага
бошқасини хоҳлайсиз. Биз у томонда қўғирчоқлармиз, ўйнатадиган иплар эса бу ерда, сизнинг
қўлингизда. Қўғирчоқми, қулми — нима фарқи бор?
— Ў, қардош, сен файласуф экансан. Қўй, бу гапларингни.
— Бу фалсафа эмас, бу ҳақиқат! — деди Чувринди ҳақоратланган одамнинг овозида. —
Аввалги куни, идорангизда бизни анча масалаларда айбладингиз. Меҳмонингиз эдим, чидаб
эшитдим. Бизни ўзбек (!) дейдилар. Майли, қайсиларимиз ноаҳилдирмиз, бошқадирмиз, лекин
ўзбекмиз, «ўз»имизга «бек»миз. Қулликни ҳазм қила олмаймиз.
— Қардошим, сен хафа бўлма, ўша куни мен сени ҳақорат қилганим йўқ. Камчиликларингни
айтдим.
— Агар мен чеченларнинг камчилигини айтсам, сизга ёқадими?
— Қани, айт-чи?
— Ёқмайди, — деди Чувринди фикрини давом эттириб. — Ҳеч кимга ёқмайди. Мен ўзбекман,
шу билан ғурурланаман. Ўзбекларни барча каму кўстлари билан яхши кўраман. Жон бериш
лозим бўлса, фақат ўзбек учун жон бераман. Ўзбек бўлиб туғилдим, ўзбек бўлиб ўламан.
Қулликдан ҳазар қилувчи халқнинг фарзанди сиз айтган шартга кўнолмайди.
— Чиройли гапирдинг, ўзбек қардош, лекин сенлар халта кўчага қамалгансанлар.
Олдиларингда ҳам, орқаларингда ҳам йўл йўқ. Ҳосилни ўлдириб катта хато қилдиларинг.
Ҳосилга отган ўқларинг ўзларингга қайтиши керак. Ҳосил ўлган куни сенлар ҳам ўлгансанлар.
Лекин мен сенларга уруш очмайман. Сенларни ўлдирмайман. Сабабини айтганман, эсингда, а?
— Эсимда, — деди Чувринди эътиборсизлик билан.
— Сенга Жамшидни бераман. Маматбейни бераман. Улар сенга икки қанот. Гайдарни ўзингдан
четлат, аммо узоқлаштирма. Ҳар бир ҳаракати кўз остингда бўлсин. У бир киссавур.
Катта ишлардан узоқда турсин.
— У — менинг устозим.
— Бу энди ўтмиш. Менинг гапим тамом. Бугун бир қанотингни олиб юртингга уч. Ҳа, айтмоқчи,
Козловнинг оиласи сенларникига паноҳ излаб кетибди. Яхши, паноҳингга олавер.
Уларнинг қаердалигини фақат ўзинг бил. Асад ҳам, Гайдар ҳам билмасин. Козловнинг оиласи
учун бошинг билан жавоб берасан. Козловни қўлга олганимиздан кейин уларни нима қилсанг
қил, ихтиёр ўзингда. Тушуняпсанми, ихтиёр ўзингда. Сен — қул эмассан, қардошим!
Хонгирей шундай деб ён чўнтагидан учоқ паттасини чиқарди-да, стол устига ташлади.
— Бугун кечаси учасан, — деб хайрлашгач, чиқиб кетди.
Чувринди уйга қайтгунича ҳам бўлиб ўтган суҳбатлар мағзини чақишга ҳаракат қилиб, «Қаноти
бор ҳар қандай махлуқ ҳам эркин ҳамда баланд парвоз қила олмайди», деган ҳақиқатга
ишонди.

Офтобсиз рангпар кун. Умрини яшаб қўйган япроқларга хазон нуқси урган.
Асадбек Чувринди кетганидан бери уйдан чиққиси келмайди. Кесакполвон ҳам шу ерда.
Ошнасининг кундан-кун сўлиб бораётганини кўриб эзилади. Аммо ошнаси сўлиб тамом
бўлганидан сўнг эгаллайдиган тахти кўз олдига келганда эса юраги шошади.
Касаллик хусусида сўз очишга бир неча марта оғиз жуфтлади. Аммо Жалилнинг «Сен индама,
ўзим гаплашаман», деган амрига амал қилди. Жалил эса икки марта келиб, бошқа гапларни
валдираб-валдираб кетаверди. Кесакполвон нигоҳи билан имлаб «айтинг», деб ишора қилса
ҳам асосий гапдан бўйин товлайверди. Кесакполвон Жалилнинг аҳволини тушунмади.
«Касалингни мендан нима учун яширдинг?» дейиш Жалилга қийин эмас. Шу баҳонада
ғижиллашиб олиш ҳам уни ташвишга солмайди. Унинг ташвиши бошқа — Асадбекнинг
қайсарлиги тутса, «Табибингни пишириб е!» деб туриб олиши мумкин. Жалил қишлоққа бориб
келгунича ҳам, кейинги кунлар ҳам ўша баджаҳл табиб ҳақида сўраб-суриштирди. Кимки уни
билса ёки у ҳақда эшитган бўлса бир хил жавоб беради: бу дунёда ўлим-нинг иложини қила
оладиган табиб бўлса, фақат ўша. Лекин... ҳаммани ҳам боқавермайди...
Кесакполвон нонуштага янги хабар билан келди.
— Прокурор болани чиқаришибди. Иш тўхтайдиганга ўхшайди, деган гап бор. Шариф ҳам
чиқиб қолар балки, — деди Кесакполвон косадаги қаймоққа нон ушатиб.
— Ишни нега тўхтатар экан? Важоҳати ёмон, девдиларинг-ку?
— Важоҳатидан ит ҳам ҳуркарди. Лекин Масковдан бир хабар келибди, шекилли.
Прокуратурадаги болалар аниқ билишмайди.
— Шарифга эҳтиёт бўлларинг. Чиқса, бирон ёққа дам олишга жўнат. Маҳмуддан яна дарак
бўлмади, а? Бунақа одати йўқ эди. Хавотирланяпман.
— Хавотир олма. У менинг мактабимда ўқиган. Тегирмонга тушса омон чиқади.
— Аслида ўзим борсам бўларкан. Феъли ёмон у чечен занғарнинг.
— Сен шу сафар бир паст кетдинг. Зўр билан зўрчасига гаплашиш керак. Бунча қўрқасан
ундан? Зўр бўлса зўрлигини кўрсатсин, юборсин зўрларини! Биз ҳам ҳезалак эмасдирмиз,
эркакчасига гаплашиш қўлимиздан келар. Ё эркаклигимизнинг бошқача исботи ҳам керакми?!
— Олифтагарчилик қилма. У сенга Ҳосил эмас. Ҳосил аҳмоқ бола эмас эди. Кимга суянишни
билган. Агар муроса қилмасак, кўп болалар қирилади. Мен ўзимдан қўрқмайман. Бир бошга —
бир ўлим. Йигитлар бекорга увол бўлиб кетади.
— Бек, сен қиморбоз эдинг. Ё чикка, ё пукка! Дангалчилигинг қаёқда қолди. Мен-ку, майли,
майда киссавурдан чиққанман.
— Дангалчиликни замон кўтармайди.
— Сен чарчагансан. Дуч келганни ит бўлиб қопяпсан. Би-ир дам олсанг яхши бўларди.
Ўғилларингнинг тўйига борсанг юрагингнинг чигиллари би-ир ёзиларди. Ҳа, айтмоқчи, тўй
ҳали ҳам аниқ бўлмабдими? Тезроқ бориб кела қолмайсанми?
Кесакполвон шундай деб айёрона боқди. Асадбек ундан нигоҳини олиб қочди. Гап хасталикка
бориб тақалиши мумкинлигини сезиб, жавоб бермади.
Улар нонуштани бошлашга улгуришмай, болохонадаги йигитлардан бири эшикни қия очиб:
— Саматохун ака келдилар. Зарур гаплари бор экан, — деди.
Бу хабарни эшитиб, Кесакполвон безовталанди. Ҳожасига бир қараб олиб «кейинроқ келсин»,
демоқчи эди, Асадбек:
— Кирсин, — деб ижозат берди. Сўнгра Кесакполвондан сўради: — Тўйи қачон эди, эсдан
чиқибди?
— Менинг ҳам аниқ эсимда йўқ. Бугун-ерта шекилли?
— Хаёлдан кўтарилгани чакки бўлибди. Ҳар қалай, эски қадрдонлардан.
Башанг кийинган, ўзидан фаранги атрини таратаётган Саматохун кириб, уларнинг суҳбати
узилди. Саматохун деганларининг дўкони Асадбекнинг ҳомийлигида. Шаҳарнинг гавжум
жойида жойлашган бу дўкон мудири йигирма йилнинг нари-берисида уларга сариқ чақалик ҳам
хиёнат қилмади. Ўз ишини билиб бажаргани учун Асадбек уни ҳурмат қиларди.
Фотиҳа ўқилгач, Саматохун Кесакполвонга ғалати қараб олди. Кесакполвон ундан кўзини олиб
қочиб, чой қуйиб узатди.
— Охун, тўй ҳаракатлари билан чарчамай юрибсизми? — деб сўради Асадбек меҳрибонлик
билан.— Муборак бўлсинга ўтамиз, деб ўтолмадик, ранжиманг.
— Хафагарчилик йўқ, ака. Ўзингиз соғайиб қолдингизми? Бизга сизнинг соғлиғингиз керак.
Сизнинг товонингизга кирадиган тикан бизнинг кўзимизга кирсин. Худо хоҳласа бугун никоҳ,
борсангиз бошимиз кўкка етади.
Саматохун «Худо хоҳласа» деган сўзга бўлакча урғу бериб, яна Кесакполвонга қаради. Асадбек
ундаги ўзгаришни сезиб сўради:
— Ҳа, Охун, машқингиз пастроқми? Нима гап, тинчликми?
— Худо хоҳласа, тинчлик, — деди Саматохун. — Бек ака, орада бир ташвиш чиқиб қолди:
ўғлимни ўғирлаб кетишибди.
— Қайси ўғлингизни?
— Шу... уйланаётган куёв болани...
— Биронтадан гумонингиз борми?
— Гумоним-ку йўқ. Аммо...
— Чайналмай айтаверинг.
— Кеча ЗАГС эди. Бир биродаримиз «Мерседес» ваъда қилган эди. «Мерседес» ўрнига «ГАЗ31» юборибди. «Қўлингдан келса ваъда бергин-да, эркак» дегандай қилиб, қаттиқроқ гап
айтувдим. Шуни оғир олдилармикин? Ундай бўлса, тавба қилдик. «Бу аҳмоқ тилни чайнаб
ташла», десалар чайнаб ташлай. Аммо ошга заҳар тушмасин. Мен ёмонман, бўйин эгиб келдим.
Бу гапларни эшитиб Асадбек Кесакполвонга қа-ради.
— Менга қарама, менинг ишим эмас бу, — деди Кесакполвон «қўрққан олдин мушт кўтарар»
қабилида жеркиб.
— «Мерседес»ни тўғрилаб бермадингми?
— Ўша куни бузилиб қолган бўлса мен нима қилай? Шаҳарда «Мерседес» иккита бўлса ҳам
бошқа гап эди. Ўн бешта оқ «ўттиз бир»ни юбордим. Бу акамнинг ҳамиятларига тегибди. Ўша
сассиқ гапни ўзимга айтмайсизми, тирранча шўпирга айтиб нима қилардингиз?
— Тилим қурсин, мен — аҳмоқ, тавба қилдим, — деди Саматохун.
— Ўғли қаерда?
— Ие, мен қаёқдан билай? Мен «Мерседес» тўғрилаб бераман, деб ваъда қилганман, ўғли
йўқолса топишнинг кафилини олмаганман.
— Бир соатнинг ичида топасан.
— Асад?!
— Бошқа гап йўқ. Охун, сиз бораверинг. Базмга ўзим бош бўламан.
Саматохун ҳар икковини дуо қила-қила чиқиб кетгач, Асадбек Кесакполвонга қаҳрини сочди:
— Ўзимизнинг одамларга ҳам шунақа қилиқ қиласанми, сўтак?
— Кимга қанақа гап айтишни ўргансин. Сен бунақаларни ўзингга яқин олиб елкангни тутсанг,
булар бошингга чиқиб, бизга қараб чоптиришади. Иззатини билсин-да.
— Бир соат вақтинг бор.
Кесакполвон қаймоққа нон бўктирилган косани қўлига олди.
— Ўн минутда уйида бўлади. Менинг қорним оч. Сен бўғилаверма. Сочининг кепаги ҳам
тўкилмаган боланинг.
Асадбек оғзига келганни қайтармай сўкди. Бунақанги сўкишларни эшитавериб бети
чандирлашиб кетган Кесакполвон қаймоққа бўктирилган нон бурдаларини чапиллатиб еб,
хўриллатиб чойини ичаверди. Асадбек сал ҳовридан тушгач:
— Бугунги қаймоқ бу дунёники бўлмабди. Олсанг-чи, эгнимга шим кийиб, ҳали бунақасини
емовдим, — деди.
— Сенинг чапиллатиб чайнашингни кўрса, итнинг ҳам кўнгли айнийди. Одамга ўхшаб ейишни
қачон ўрганасан?
— Одам бўлганимда, — деди Кесакполвон ишшайиб.
— Сен одам бўлмайсан.
Шу хилдаги ғазаб, киноя, масхара тошлари аралашига отилаверди, бу тошлар темир қояга
тегиб уваланган кесак ҳолига тушаверди. Болохонадаги йигитлардан бири мастава келтирганда
Кесакполвон косани ялаётган эди. У маставадан бир-икки қошиқ ичди-ю, ҳожасининг
топшириғини бажариш учун ўрнидан турди. У чиқиб кетиши билан уй ҳувиллаб қолди.
Асадбекнинг томоғидан овқат ўтмади. У яна ўзининг кирланган, бадбин хаёллари билан ёлғиз
қолди. Юраги сиқилиб, «Аҳмоқ бўлса ҳам Ҳайдарнинг ўтиргани яхши эди. Жалилни топтириб
келмасам бўлмайди», деган хаёлда қўнғироқ тугмасига қўл юборганида болохонадаги йигит
эшикни очди.
— Муҳиддин ака деган одам сўраяпти, — деди у. — Зарур гапи бор эмиш.
Асадбек «Муҳиддин ака ким бўлди экан?» деб ўйланган дамда ҳовлида Жалилнинг овози
эшитилди:
— Тўғри бостириб киравермайсизми? Сиздай одамнинг кутиб туриши уят-ку? Бу ошқовоқларда
калла йўқ.
— Мени танимайди-да булар...
Овозидан таниди — Красноярдаги овлоқ ўрмонда қарор топган отасининг биродари!
Асадбек ўрнидан туриб, ташқарига йўналди. Муҳиддин отани айвонда бағрига босди. Отаси
тирилиб қайтиб келгандай, қучоғидан бўшатгиси келмади. Ҳатто кўзига ёш, бўғзига йиғи
келди. Йиғини изига қайтармоқ мақсадида ютинганида йўтали тутди. Шундан кейингина
қарияни бағридан бўшатди. Муҳиддин ота йўталнинг хунуклигидан бош чайқаб, «Ҳали ҳам
тузалмабди-да?» деган маънода Жалилга қаради. Жалил ҳам кўз қараш билан жавоб қилди:
«Шунақа... ошнамнинг аҳволи оғир».
Ичкари кириб ўтиришгач, йигитлар қайта дастурхон тузашди. Асадбек хос меҳмонхонадаги
ҳашам Муҳиддин ота руҳини эзиб қўйишини фаҳмлаб, у ёққа бошламади. Фотиҳадан сўнг
Муҳиддин ота:
— Ота юртимга йўлим тушиб эди, сизни йўқламай кетолмадим. Поездим оқшом жилар экан,
унгача дийдорингизга бир тўяй, — деб келишдан мақсадини айтди.
— Ҳали поездга патта ҳам олдингизми? — деди Жалил.
— Ҳа, энди, сафар қариди-да.
— Жалил, хабаринг борми, уч-тўрт кун поездлар юрмасмишми? Темирйўлчилар иш
ташлашганмишми?
— Эшитмай бўладими? Кечадан бери Масковдан айтиб ётишибди. Поезд бир ой юрмас экан.
Ҳазил аралаш бу лутфдан мамнун бўлган меҳмон миннатдорлик билдирди.
— Сиз қайтганингиздан сўнг ошнангиз келдилар. Раҳматли дадангизнинг қабрларига
мармартош қўйдирмоқчи бўлдилар. Сиз айтган экансиз. Пича пул ҳам ташлаб кетган экансиз.
Бўтам, сизни инжитмоқ ниятим йўқ, аммо бу иш дуруст бўлмагани боис ижозат бермадим.
Уларга тушунтирмоқ мумкин бўлмагани сабабли «Тошни ўзим қўйдираман», деб пулни олдим.
Мана, — у шундай деб қўйин чўнтагидан газета қоғозига ўралган пулни олиб, узатди. — Ҳозир
келаётиб қурдираётган масжидингизни кўрдим, Оллоҳ сиздан рози бўлсин. Бу пулни шу хайрли
ишга ишлатинг.
Асадбек шу мақсадда пул қолдирмоқчи бўлганда Козлов «Битта тошга қурбимиз етар», деб
олмаган эди. Ҳозир шуни айтиб, қариянинг қўлини қайтармоқчи ҳам бўлди. Лекин орада уни
хижолат қилиб қўйиши мумкинлиги сабабли фикридан қайтди. Унинг ўйланиб қолганини
кўрган Жалил чаққонлик қилиб, Муҳиддин отанинг қўлидан пул ўрамини олди.
— Жуда тўғри қилибсиз, боплабсиз! — деди у қарияга далда бериб. — Тош қўйиши нимаси?
Исломда йўқ бунақаси. Мен болаларимга айтиб қўйдим. «Мабодо ўлиб қолсам тош-пош қўйиб
юрмаларинг», дедим. Худди ўлик чиқиб кетмасин дегандай тош бостириб қўйишади-я! Одам
тупроқдан бўлганидан кейин тупроққа қоришиб ётаверади-да, тўғрими, тақсир?
Жалилнинг «чала муллалиги» тутиб, меҳмонни гапга солди. Аёлларнинг қабристонга
боришлари ҳақида ўзича баҳс ҳам юритди.
— Мана, сиз, аёллар ҳам зиёрат қилсалар бўлади, деяпсиз. Ахир «Қабристонга борган аёлларга
Оллоҳнинг лаънати бўлсин» деган ҳадис бор-ку?
— Бўтам, мен Яратганнинг илми саёз бир бандасиман, — деди Муҳиддин ота вазмин оҳангда.
— Шу кунларда айтилаётган қайси бир ҳадиси шариф саҳиҳ, қайси бири гумонли — менинг
ожиз фикрим фарқ эта олмайди. Сиз айтган ҳадиси шарифда балки кўмиш маросимига бориш
назарда тутилгандир, валлоҳи аълам? Ривоят қилишларича, араб аёллари қабристонга
боргунларича ҳамма ёқларини юлиб, қонатиб ташлар эканлар. Яна Оллоҳ билади, балки шу
ҳолат назарда тутилгандир. Яна бир фикр шуки, қабристонга фақат таҳорат билан кирилади.
Аёллар баъзан бу ҳолда бўлмайдилар. Бўтам, яна бир ҳадиси шариф борки, унда қабристонни
зиёрат қилишга даъват этилади. Мозористон қиёматни ёдга солиб туради, дейилади. Мазкур
ҳадиси шарифда «фақат эркаклар борсин», дейилмайди. Менинг билганим шу, бўтам, яна
уламолардан сўраб, ўрганмоқ жоиздир.
Муҳиддин ота Жалил билан суҳбатлаша туриб Асадбекка бир-икки маъноли қараб олди.
Асадбек бу қарашлардан қариянинг ёлғиз ўзига айтмоқчи бўлган гапи борлигини сезди.
Қарасаки, ошнасининг гаплари ҳали-бери тугамайдиган, шу сабабли сўзини шартта узди-да:
— Жалил, оғайни, отамга ўз қўлинг билан бир палов дамлаб бергин. Сенинг ошингни ҳам
емаганимизга анча бўлди, — деди.
Жалил «Мен қачон ош дамлаган эдим?» деган савол назари билан Асадбекка қаради. Сўзи
бекорга бўлинмагани, ташқарига чиқиб туриши лозимлигини англаб, ноилож ўрнидан турди.
Жалил чиқиб кетгач, Асадбек «Энди бемалол гапираверинг», дегандай меҳмонга қаради.
Муҳиддин ота бир озгина тараддудланиб, сўнг вазминлик билан сўз бошлади:
— Бир ҳафта бўлдимикин, ошнангиз келди. Бир хавотир билан бошпана излаб келган экан.
Кимлардир изларига тушибдилар экан. Кимлар эканини ўзингиз билар экансиз.
«Кимлигини биламан, Хонгирей!» деб ўйлади Асадбек.
— Унинг изига тушганлар орасида сизда аввал хизмат қилган бир ўзбек йигити ҳам бор экан.
— Ким экан? — деб ажабланди Асадбек.
— Исмини айтмадилар. — Меҳмон Асадбекнинг ўйга толганини кўриб, сукут сақлади.
«Ким бўлиши мумкин? Балки... Ҳосилнинг одамларидандир?..» Асадбек Жамшиднинг
тириклигини, Козлов изидан тушган чечен йигитлар қаторида юрган бўлиши мумкинлигини
хаёлига ҳам келтирмади.
— Мен уни сиз кўрган кулбамда қолдириб келдим. Ўн беш кунлик озиқ-овқатини ғамладим.
— Яхши қилибсиз, раҳмат сизга.
— Хотини билан қизчасини Кемерово орқали бу ёққа олиб келдим. Ўзи келишга унамади. Бу
ёқларда қўлга тушса, сизга ёмон бўлар экан. Хотини билан қизчасини Марғилондаги бир
ошнамникига қўйиб келдим. Эрта-индин уларни атдан олиш керак.
— Оламиз, — деди Асадбек ўйчан, — шу бугуноқ ишончли жойга етказамиз.
— Бўтам, сизга айтмоқчи бўлган омонат гапим шу. Энди, ижозат этсалар, бир-икки сўрайдургон
гапимиз ҳам бор.
— Сўранг, ота.
— Бўтам, менинг ожиз фикрим балки адашаётгандир. Лекин... сизларнинг ишларингизда бир
ёвузлик кўряпман.
Муҳиддин ота «Бу савол билан юрак ярасини тирнаб қўймадимми», деган хавотирда Асадбекка
қараб олиб, бошини эгди.
Асадбекнинг ҳам боши эгик эди. Отасининг биродарига, ҳалол-ҳаромнинг фарқига яхши
борадиган одамга нима десин? Қандай тушунтирсин? Жаҳл ғавғоси ила мағрур, ақлдан бегона
онларини қандай айтсин? Вужуди ваҳшат ичра тор-мор бўлган одам покиза инсонга кирланган
юрагини кўрсата оларми экан?
Лекин... нимадир дейиши керак.
Савол берилди.
Жавоб кутилмоқда.
Асадбек бошини бир оғирлик, бир азоб билан кўтарди.
— Ота, бизнинг ишимиз нозик. Бир-иккита кооперативлар очганмиз. Дўст бор, душман бор...
— Душманнинг бири ҳам хатар, — деб мезбон Асадбекнинг фикрини қувватлади.
— Биз баъзан ҳукуматни алдашга ҳам мажбурмиз. Ҳукуматнинг қоидалари чатоқ,
алдамасликнинг иложи йўқ. «Одамлар қинғир иш қилсин» деб қинғир қоидаларни ўйлаб
чиқарадиган амалдорлар ҳам бор-да!
— Ошнангизни... ҳукумат таъқиб қилмади, дейман?
— Нега бундай деяпсиз?
— Ҳукумат таъқиб қилса, оиласига тегмас, дейман.
— Ҳа... тўғри англабсиз. Биз билан келиша олмайдиган бошқа кооперативлар бор.
Орага сукут чўкди. Муҳиддин ота бир неча нафаслик сукутдан сўнг бошини қуйи эгганича,
худди ўзига ўзи гапираётгандай бир байт ўқиди:
— Ҳаётнинг тарбиятсизлик тўфонига нишон айлаб, Чунон мажруҳ ўлуб руҳлар, юраклар
зоҳидон ўлмиш.
Асадбек байтнинг мазмунини англамай қарияга қараб олди. Сукут яна давом этиб, Асадбек
ўзининг болалиги ҳақида оз бўлса-да айтиши лозимлигини билди. У мактабдаги, кўчадаги
ҳақоратларни, бир бурда қора нонга зор кунларни кўрганини айтмади. Бу кунларни кўрган
биргина у эмас эди.
— Онам оламдан ўтганларидан кейин... қиморбозларга аралашиб қолдим. Мени ўша одамлар
тарбия қилишди. Уйланганимдан кейин кўп ўйнамадим. Устозимнинг гапига кириб, ташладим.
Қиморбозларга қозилик қилдим. Кейин... кооперативлар очдик. Мен ҳақимда бўлар-бўлмас
гаплар кўп. Мен... намоз ўқимасам ҳам Худодан қўрқадиган инсонман. Ўлганимдан сўнг дўзахда
куйишимни биламан.
— Худо сақласин, гуноҳларингизни ўзи кечирсин. Тавба қилинг, бўтам.
Асадбек кўкрагида аламли фарёд бош кўтараётган эди. Уни бўғиш учун бир неча фурсат сукут
сақлади.
— Сизни билмайман-у, аммо мен шўро ҳукуматидан бутунлай норозиман. Дўзахда аввал шу
ҳукумат куйиши керак эди.
— Дуруст айтдингиз, бўтам.
— Ота, маслаҳат беринг. Болаларим ўқишни битиргач, ўша ерда қолишини хоҳлаяпман. Бу ерга
қайтмасин. Мендан кейин ёмон бўлади...
«Мендан кейин...» Шу икки сўз айтилаётганда овози титради. Буни зийрак қария сезди. Унинг
ранг-рўйига қараб, «Мендан кейин» яқин кунлар ичи содир бўлиши мумкинлигини фаҳмлаб
эзилди.
Жалил ош дамлашни йигитларга топшириб, ўзи болохонада йигитларга насиҳат қилиб
ўтирганида Асадбекнинг йўталини эшитди. Йўтал босилавермагач, шошилиб пастга тушди.
Хонага кирганда Асадбек букчайганча йўталар, Муҳиддин ота эса унинг елкаларини уқалар
эди.
— Дўхтир чақиринг, бўтам, — деди қария, кириб келган Жалилга хавотир билан қараб.
Асадбекни ҳар куни йўқлаб, боқиб турувчи табиб ҳаялламади. Остона ҳатлаб, мижозининг
аҳволига кўзи тушди-ю, янада шошди. Эм игнаси билан кетма-кет юборилган дорилар таъсир
этиб, Асадбек бир оз ором олгач, табиб ҳам енгил хўрсиниб қўйди.
— Касалхонага ётинг, десам кўнмаяптилар. Нур берилмаса бўлмайди.
Йўтал азобидан ҳолдан тойган Асадбек бу гапни эшитиб, кўзини очди. Табибга қараб
бармоқларини қимирлатди-да, «Сен кетавер», деган ишора қилди. Жалил табибни кузатиб
чиқди. Табиб хастанинг аҳволи оғир эканлигини таъкидлагач, хайрлашиб кетди. Жалил
ҳовлида туриб қолди. Бу орада Муҳиддин ота ҳам ҳовлига чиқди-да:
— Ухладилар шекилли, бир оз ором олсинлар, — деди.
Шунда Жалил ошнасининг касали нима экани, касални ҳаммадан яшираётгани, ўзининг
табибга бориб келганини айтди. Асадбекни у ёққа олиб бориш муаммосидан қийналаётганини
ҳам билдирди. Икковлон ҳовлида турганларича режа туздилар. Режага кўра улар Асадбекнинг
касалидан бехабар ҳолда, «йўтални тузатадиган» табибга бориб келишга даъват этадиган
бўлдилар. Табибнинг ўжарлигини билган Муҳиддин ота ҳам бирга боришга истак билдирди.
Асадбек дорининг кучи билан пешинга қадар ухлади. У уйғонгач, режани амалга ошириш
бошланди. Муҳиддин отанинг бирга боражагини билгач, Асадбек кўнди.
Қишлоққа яқинлашганларида йўл четидаги «Запорожетс»га кўзлари тушиб, тўхтадилар. Режа
бўйича Кесакполвон бу ёққа одам юбориб, эскироқ машина тайёрлаб қўйиши, улар қишлоққа
шу аробада кириб боришлари лозим эди. Иш режа асосида бўлди.
Қишнинг совуқ нафаси сезилиб турса-да, ернинг илиқ бағри кечаси ёққан қорни эритиб
юборган, тошлоқ йўлдан юриш бир оз қийинлашган эди. Уриниб қолган «Запорожетс» кучаниб
бўлса-да, манзилга эсон-омон етиб келди.
Абдураҳмон табибнинг дарвозаси очиқ, лойда қолган из яқин орада бу ҳовлидан уч ғилдиракли
трактор чиққанидан огоҳ қилиб турарди. Дарвозага етишганда Муҳиддин ота «Мен чақирай»,
деди-да, остона ҳатлади. Икки ошна берироқда тўхтаб, кутишди. Ўлим билан юзма-юз бўлгач,
такаббурлиги чекинган Асадбек мисоли ювош болага айланган эди.
Қария ҳовли томон уч-тўрт қадам босиб:
— Мулла Абдураҳмон ака! — деб чақирди. Жавоб бўлмагач, яна икки карра, энди овозини
баландлатиб чақирди. Шундан кейин овоз берилиб, дам ўтмай Абдураҳмон табибнинг ўзи
кўринди. Муҳиддин ота қироат билан салом берди. Шунга яраша табиб ҳам:
— Ваалайкум ассалом ва раҳматуллоҳи ва баракотуҳу, — деб алик олди-да, қучоқ очиб
кўришди. Улар қадрдонлардай юзларини юзларига қўйиб кўришдилар. Ислом одобини, хусусан,
бу оламдаги одамлар бир-бирларига биродар эканликларини билмаган, тушунмаганлар бу
ҳолатдан ажабланишлари табиий.
— Йўлимиз шу томонга тушиб эди, сиз муҳтарам зотни зиёрат қилмасдан ўтиб кетмоқни айб
деб билдик, — деди Муҳиддин ота.
— Хўб ажаб иш қилибсиз, иним. Хонадонимга ризқ берувчи Тангрим меҳмон юборган экан,
ўзига шукр қиламан. Қани, марҳамат қилсинлар.
— Тақсирим, менинг биродарларим ҳам бор.
— Чақиринг уларни, қадамларига ҳасанот. Тортинмай чақираверинг, уйимиз кенг, уй торлик
қилса, Худо хоҳласа бағримиз кенгдир.
Муҳиддин ота бу мурувват учун миннатдорлик билдириб, ҳамроҳларини чақирди. Ҳайдовчи
киришга унамай, чойхонада бўлажагини билдириб, аробасини бурди.
Гилам тўшалган катта хонада тезликда дастурхон тузалди. Нон синдирилиб, «олинг, олинг»
бошлангунга қадар деярли гап-сўз бўлмади ҳисоб. Абдураҳмон табиб меҳмонларга зимдан
қараб чиқди. Назари бир неча сония Асадбекда тўхтаб, унинг хасталигини фаҳмлади. Зотан,
унинг хасталигини табиб бўлмаган одам ҳам билуви мумкин эди. Меҳмонларнинг
келишларидан мақсади касал боқтириш эканини сезса-да, табиб «Келинглар, хизмат» демади.
Шу пайтгача бирон ўзбек меҳмонга «нима учун уйимга келдинг» демагани ҳолда пок-нопокни
дуруст айира олувчи, ўзига имон йўлини маъқул деб таниган Абдураҳмон табиб айтармиди.
Жалил ҳам, Асадбек ҳам суҳбатга деярли аралашмай жим ўтиришди. Айниқса, Жалилнинг жим
ўтириши улуғ таҳсинга лойиқ буюк жасорат эди.
Муҳиддин ота бирданига мақсадни айтмай, гапни узоқдан бошлади.
— Тақсир, бир ривоят ёдимга тушди, ижозат беринг, айтай. Ҳойнаҳой сиз бу ривоятдан
хабардорсиз. Буни ҳамроҳларим учун айта қолай.
— Марҳамат қилинг, азизим...
— Ровийлар деярларки, подшоҳ бир қизни, отаси ҳамда икки акасини ўлимга ҳукм этибди. Қиз
ўлими олдидан бир қултумдан сув беришларини сўрабди. Подшо мурувват қилибди. Сувни ичиб
бўлгач, қиз дебдики: «Эй, мурувватли подшоҳ, биз сиз берган сувни ичдик. Энди сизга
меҳмонмиз. Меҳмонни ўлдириш мумкин бўлса, биз ўлимга тайёрмиз». Подшо қизнинг ақлига
тан бериб ҳукмни бекор қилган экан. Алқисса, шулки, биз сизга меҳмонмиз. Ҳақиқат шулки, сиз
ўлимга ҳукм қилувчи шоҳ эмас, хасталарга шифо берувчи табибсиз.
— Ундай эмас, иним, адашдингиз, астағфируллоҳ. Дард берувчи ҳам, шифо берувчи ҳам ёлғиз
Оллоҳдир.
— Ҳақ рост, — деди Муҳиддин ота, бош эгиб.
— Иним, сиз мени кўринмас ип билан боғлаб олдингиз. Билиб турибман, бу иним, — у
Асадбекка қаради, — хасталар. Муолажа ҳақида сўнгроқ сўз юритамиз. Ҳозир меҳмондорлик
таомилини бузмайлик. Аввал таом, дейдилар. Ҳалиги аробаларинг соғлом одамни ҳам хаста
этади. Бир оз дам олинглар. Мен эса, сиз айтган ривоятга жавоб айтай: «Ҳазрат Луқмон
ҳакимдан сўрабдилар:
— Тўғри ва аниқ сўзлашни кимдан ўргандингиз?
— Кўр одамдан, — деб жавоб берибдилар ҳазрат. — Улар бир қадам босишларидан олдин
аввал ҳассалари билан ерни пайпаслаб кўрадилар. Мен эса сўз айтишдан аввал ўйлайман».
Алқисса шулки, сиз ўйлаб-ўйлаб дуруст сўзлар айтдингиз. Менинг кўнглим бундан тоғдир.
Шу зайлда лутф алмашилганидан сўнг ҳар икки томонни ажратиб турувчи ноқулайлик пардаси
четга сурилди. Суҳбат эркин мақом касб этиб, ҳатто Жалил ҳам «мулла» сифатида қўшила
бошлади. Красноярдаги суҳбатлар чоғида Жалилнинг «муллалик» даражасини яхши фаҳм
этган Муҳиддин ота вақти-вақти билан унинг сўзини кесиб туришга мажбур бўлди.
Ҳамонки улар азиз меҳмонлар мартабасига кўтарилган экан, Муҳиддин ота ўзларини
таништирмоқни лозим кўрди.
— Сизга бир қарашдаёқ қувғинди эканингизни юрагим сезган, — деди табиб. — Агар билсангиз
камина ҳам қувғиндилардан. Ўз шаҳримни ташлаб келиб, бу қишлоқда макон тутганман. Бу
инимнинг, — у Асадбекка қаради, — кўп зулм кўрганларини кўзларининг туби айтиб турибди.
Аммо, ишқилиб адашаётган бўлай, кўзларининг сирти, айниқса қорачиқлари ўзгаларга зулм
қилганларини айтиб турибди.
Бу гапни эшитиб, Муҳиддин ака бошини эгди. Асадбек ҳам бош эгиб бир оз жим ўтирди-да, сўнг
тан олди:
— Ота, адашмадингиз...
— Замон мажбур қилди уларни. Бизлар қувғинларда қолганда, булар қаровсиз бўлди. Кечаги
куни Асадбек бўтам билан шуни гаплашиб эдик. Ҳукуматни кўрарга кўзлари йўқ. Бизларни
қамоқдан озод қилишди, тақсир, омма фарзандларимиз руҳлари шикастланганича қолди.
— Биламан, иним, биламан, — деди табиб оғир тин олиб. — Бу гапларга ҳожат йўқ. Билсангиз
иним, мен бошқа оламман. Совет Иттифоқи деган бадбахт давлатни дунё тан олган, аммо мен
тан олмаганман. Совет Иттифоқининг чегараси сиз босиб ўтган дарвоза остонасида тугайди.
Остонанинг бу томони бошқа дунё.
— Бу давлат юрагимиздан жой ололмади. Сиз яхши айтдингиз, тақсир. Энди бу чегарани янада
узоқроққа улоқтириш замони келармикин? Бу ҳаромилар қачон йўқ бўларкин?
— «Ал-бирру ла юбла, ваз-занбу ла юнса ад-дайяну ла ямуту иъмал ма-шиъта кама тадийну
туъдану»,— деди Абдураҳмон табиб маъноли оҳангда.
Жалил ҳадиснинг маъносига тушунмаса ҳам «қаранг-а!» деган ҳайрат билан бош ирғаб қўйди.
Муҳиддин ака эса бир оз ўйга толиб сўнг табибга қараб деди:
— Астаийҳзу биллаҳ, «Ва лоқад карромна бани Адама», — Улуғ қилиб яратилган одам
зурриёдлари шайтон йўлига кирса шу экан-да. Астаийҳзу биллаҳ, «Ва инна алайка лаънати ило
явмид-дин».
Улар икки аллома сингари суҳбат юритардилар. Жалил уларнинг суҳбатига ўз фикри билан
қўшилиш учун оғиз жуфтлаганида Асадбек тирсаги билан биқинига туртиб, кўз қараши билан
«Жим ўтир» деб таҳдид қилди.
Суҳбат чиройли тарзда давом этаётганда, ҳовлида бир одамнинг «Абди!» деган бақириғи
эшитилди. Гўё жимирлаб турган кўлга тош тушгандай бўлди.
— Дев акам келдилар, — деди Абдураҳмон табиб мийиғида кулиб. — Айбситманглар,
меҳмонлар. У — Худонинг эрка бандаси. Менинг доимий азиз меҳмоним.
Табиб меҳмонни қаршилашга турганида остонада девнинг чала туғилган боласини эслатувчи,
баланд бўйли, тўладан келган, соч-соқоли оппоқ оқарган, усти юпун одам кўринди. У остона
ҳатлаб ичкари кириб меҳмонларни кўрди-ю, бир зум тўхтади. Уларга бир-бир қараб олгач,
дадил юриб келиб Муҳиддин ота билан кўришди:
— Ассомойкум, сенга миллион сўм бераман, — деди жиддий тикилиб.
Бу гапни эшитган Муҳиддин ота нима дейишни билмай, гангиб қолди.
Дев ака Жалил билан кўришаётиб ҳам шундай деди. Аммо барчани ҳайратда қолдириб
Асадбекка бундай демади.
Абдураҳмон табибга унинг феъли маълум: Дев ака бировни суймаса пул ваъда қилмайди.
Бошқаларга миллиондан «бераверади». «Бу одамнинг нимаси ёқмади? У ҳам кўзларида зулм
кўрдими экан?» деб ўйлади табиб.
Дев ака миллионларни «улашиб бўлгач», ўтириб Абдураҳмон табиб узатган чойни хўриллатиб
ичди.
— Абди, — деди у тишсиз милклари билан нон чайнаб. — Мих йўқ. Ҳеч ерда йўқ. Исо Масихни
михлашга етган мих энди йўқ. Ҳамма тиланиб юрибди. Раис ҳам тиланяпти. «Сотсиализм қуриш
учун эҳсон қилинг», дейди. «Пули йўқ одам қурилиш бошламайди», дедим. — Дев ака
ҳиринглаб кулган эди, оғзидаги чой соқолидан оқиб тушди. — Пул йўқ, мих йўқ, у сотсиализм
қураман, дейди.
Муҳиддин ота унга қараб туриб ажабланди: баъзи гаплари туппа-тузук, айримлари алмойиалжойи. Уй эгаси индамай ўтиргани учун, улар ҳам гапирмадилар. Дев ака чойни ичиб бўлгач,
пиёлани тўнтарди-да, ўрнидан турди.
— Абди, мих йўқ, сен сотсиализм қурма, — деб чиқиб кетди.
Шундан сўнг табиб Дев аканинг кимлигини айтиб қўйишни лозим топди.
— Биз бир қишлоқдан эдик. Қизиллар келиб биздан тилла талаб қилишди. Буларнинг уйини
тит-питини чиқаришибди. Онаси яшириб қўйган битта тангани ютиб юборибди. Ҳаромилар
кўриб қолиб, аёлни ҳомиладор демасдан, қиличда қорнини ёриб олишган ўша тангани. Дев ака
тўрт-беш ёш экан. Ўшандан бери шунақа бўлиб қолган.
— Астағфируллоҳ, — деди Муҳиддин ота.
— Йўғ-е, ҳомиладор хотинни-я? — деб ажабланди Жалил.
— Бу сизларга чўпчакка ўхшайди, — деди табиб. — Мен эртакчи эмасман. Билганимни
гапираман. Бизни бу ёқларга кўчиришганда Дев ака эргашиб келдилар. Аввал бизникида ётиб
юрардилар. Кейин-кейин дуч келган ерни макон тутадиган бўлдилар. Қишин-ёзин юришлари
шу — сарпойчан.
Овқат кириб таомланишгандан сўнг табиб Асадбекнинг ёнига ўтди.
— Қани, иним, қўлларингизни беринг. Исмингиз нима, ёшингиз нечада?
Табиб Асадбекнинг кафтларига боқди, тирноқларини эзиб кўрди. Сўнг икки билагидаги томирга
бош бармоғини қўйиб, бошини эгганича анча ўтирди.
— Ичингизга совуқлик ин қуриб олибди, ҳайдаш керак, — деди у Асадбекнинг билакларини
қўйиб юборгач. — Бунинг иложини қиламиз. Лекин... яна бир хасталик илашибди сизга. Бунинг
иши қийин. Шифо бергувчи Оллоҳ. Оллоҳга таваккул қилгумиз. Менда дори тайёрлаш учун бир
нарса етишмайди. Эски аробада келганингиз билан топар-тутарингиз яхшига ўхшайди.
— Айтинг, топамиз, — деди Жалил.
— Топасизми? — деди табиб унга норози қиёфада боқиб. — Яхши, топиб келинг. Менга тилла
танга керак.
— Тилла танга? Нечта? — деб сўради Жалил, худди чўнтаги тилла тангага тўла одамдай.
— Бир дона. Аслида ундан озгина кукун сидириб оламан. Қолгани ўзингларники.
— Ошнам тузалса бўлди, бу ёғидан хотиржам бўлинг, ота. Бир эмас, юзта танга бўлса ҳам
топамиз.
— Иним, иккинчи дафъа бундай дея кўрманг менга. Мен у дунёга мол-дунё билан бормайман.
Ёлғиз Оллоҳга ва унинг расулига муҳаббатим билан бораман. Шу боис бу дунёдаги бойликни,
сиз айтган юзта тангани сариқ чақага ҳам олмайман.
Асадбек ошнасининг биқинига тирсаги билан туртди. Муҳиддин ота «аттанг!» дегандай бош
чайқади.
— Узр, отахон, ўйламай гапириб юбордим, — деб бош эгди Жалил.
— Сиз менга юзта эмас, битта топиб келинг. Саййид Абдулаҳадхон тангаларидан бўлсин.
— Абдулаҳадхон? — деди Жалил.
— Бухорои Шарифда шундай амир ўтган.
— Советнинг тангалари бўлмайдими? — деди Жалил.
— Николайники ҳам, бошқа замонники ҳам бўлмайди. Менга керакли нарса фақат Саййид
Абдулаҳадхон зарб этган тилласида бор.
— Мен уни қандай топаман?
— Тополмайсизми? Унда сира олдиндан катта кетманг. Мен муолажани бугундан бошлайман.
Узоқдан келибсиз, шу уй сизники. Сиз эса иним, поездда бир ярим кунлик йўл, бир жойга
борасиз. Ҳайим деган ямоқчини топасиз. «Абдураҳмон табибдан салом. Сиз Саййид
Абдулаҳадхоннинг ўн еттинчи жияни экансиз. Табибга битта танга зарур бўлиб қолди», дейсиз.
Савдолашмайсиз. Сўраган пулини берасиз.
Жалил ишнинг бу қадар осон кўчганига, айниқса, Кесакполвон оттирган отлардан гап
очилмаганидан қувониб йўлга тушди.

Жалил поезддан тушиб, Абдураҳмон табиб айтган жойни қийналмай топди. Лекин
устахонасида Абдураҳмон табиб таърифлаган кекса ямоқчини эмас, йигирма беш ёшлардаги
йигитни кўрди.
— Ҳайим ака қаерда? — деб сўради Жалил.
— Ҳайм акони нима қиласиз? — деб саволга савол билан жавоб берилди. Жалил:
— Мен бир одамдан салом олиб келдим, — деди.
— Кимдан?
— Абдураҳмон табибдан. Сен билмасанг керак уни. Сен ўзинг кимсан?
— Ҳайм аконинг набираси.
— Бобонг қанилар?
— Кетганлар.
— Қачон келадилар.
— Келмайдилар. Бобом кетган жойдан қайтишга йўл йўқ.
— Исроилга кетдими?
— Ундан ҳам узоқ... Худонинг олдига...
— Ўлдими? Шуни айта қолмайсанми. Гапни чўзишингни қара.
— Ако, сиз сўрадингиз, мен жавоб бердим. Бобомда нима ишингиз бор эди?
Жалил табиб тайинлаган гапларни дона-дона қилиб айтди.
— Ако, бу криминал иш. Бизга ундай танга йўқ.
— Сен маҳмадоналик қилма. Уйингга бориб бувингданми, ота-онангданми сўра. Мен милиса
эмасман, қўрқма.
— Ако, менга қўрқиш йўқ. Танга ҳам йўқ.
— Мен шу ерда ўтириб турай, сен уйингга бориб сўраб кел.
— Эрта келинг, ако.
— Эрта деганинг нимаси? Мен қаерда ётаман?
— Истансада ётсангиз мумкин.
Жалил қарасаки, бу йигит гап уқмайдиган. Ноилож изига қайта бошлади. Сал нари юргач,
йигит чақирди:
— Ако, ҳов ако!
Жалил «Худога шукр, инсоф кириб қолди шекилли», деб ўгирилди.
— Ако, пулингиз ёнингизгаме? — деб сўради йигит у яқинлашгач.
— Сен аввал тангани топ. Пул нақд.
— Эрта келинг.
Жалил унга бир бобиллаб бермоқчи бўлди-ю, ишни бузмай деб тилини тийди. У ямоқчи
айтгандай бекатга бормай, масжидни излаб топиб, ўша ердан қўноқ топди. Масжид имоми
сафарга кетган, ноиби айни Жалилбоп — чала мулла экан. Иккита чала мулла суҳбат қурганда
илмнинг янада саёзлашиб кетиши ўша куни яна бир карра исботланди.
Эртасига ҳам иш пишмади. Йигит яна «Эрта келинг», деб туриб олди. Жалил қайтмоқчи
бўлганда яна «Пул ёнингизгаме?» деб сўради.
Учинчи боришда устахонада белига эски чарм пешбанд боғлаб, чақалоқнинг муштини
эслатувчи бурнига думалоқ кўзойнак қўндирган қарияни кўрди.
— Кеча бир йигит ўтирувди? — деди Жалил у билан саломлашгач.
— Сизга йигит керакме? — деб саволга савол билан жавоб берди чол.
— Аслида менга Ҳайим ака керак.
— Ҳайм акангиз мен-ку? — деб кулди қария. — Набирам сизга нима деди, кетди, дедиме?
— Кетди деса ҳам майли, ўлди, деди.
Ҳайим кулди:
— Набирам ҳазилга мойил. Аммо у кетди, деган, сиз ўлдими, дегансиз, ҳайми?
— Шундоқ-ку... лекин...
— Ака Абдураҳмон амонме? Нима дейди?
Жалил табибнинг гапини сўзма-сўз такрорлади.
— Ҳай, пулингиз киссангизгаме?
— Ҳа.
— Олинг.
— Қанча?
Ҳайим айтди. Жалил қўйин чўнтагидан газитга ўроғлиқ пулни олиб санамоқчи эди, ямоқчи
уришиб берди:
— Ҳе, эсингизга бир нарса, сизнинг. Бу ерга санаманг пулни. Бошқа жойга санаб келинг.
Жалил холироқ кўчага бориб пулни санаб яна газета парчасига ўради-да, устахонага келиб,
ямоқчига узатди.
— Эрта келинг, — деди ямоқчи.
— Яна эртами?
— Ҳа, сизга осонме, бу. Хоҳламасангиз бошқа ерга изланг.
— Хўп, хўп...
Жалил уни ичида сўка-сўка масжидга қайтди.
Эртасига ямоқчи унга балчиқ сурилган танга узатди. Жалил лойни артмоқчи эди. Ҳайим уни
тўхтатди:
— Ҳе, эсингизга бир нарса сизнинг. Тегманг. Бу криминал иш, тушунмайсизми? Боринг, Ҳайм
алдамайди. Ҳайм честний гражданин.
Уч кунлик хунобгарчиликдан сўнг Жалилнинг бағрига офтоб теккандай бўлди.
Тонг қиличи ғолиб келиб, туннинг икки қоши орасини поралади.
Икки қария намозни ўқиётганида Асадбекда ҳам ибодат қилмоққа майл уйғонди. Уйда ёлғиз
қолганида, азон товшини эшитганида шундай ҳис уйғонарди. Ҳозир унинг вужудида ғалати куч
қўзғолиб, туришга мажбур этди. У таҳорати бўлмаса-да, намоз ўқишни билмаса-да, Абдураҳмон
табибнинг орқасида намоз ўқиётган Муҳиддин отанинг ёнидан жой олди. Намозхонлар турса
турди, рукуга борса, руку қилди, саждага бош қўйишганда у ҳам жойнамозга бош қўйди. Ана
шунда кўкрагида бир ўксик уйғонди. Зое кетган умрига аза очиб, йиғлагиси келди.
Саждага бош қўйгунча бошқа одам эди.
Саждадан бош кўтарганида у бўлак инсон боласига айланди.
Ҳар бир нарсада занг бор, қалб нурининг занглаши— тўқликдир, дейдилар. Ҳозир холис ихлос
билан саждага бош қўйганида ўша занг тўкилдими — Худо билади.
«Диллардаги кибр-ҳавони кетказишга қараганда тоғни игна билан ағдариш осонроқ»,
дейдилар. Аммо Оллоҳ истаса бу мушкулотни осонлик билан ҳал этади.
Намоз ўқиб бўлингач, аввал Муҳиддин ота, сўнг Асадбек турдилар-да, кўрпачалар тўшалган
хонага ўтдилар.
Абдураҳмон табиб эса ўрнидан жилмади. Унинг одати шу: Яратган билан хаёлан гаплашади. У
бу одатини ҳеч қачон канда қилмаган. Бугун ҳам муножотини бошлаб, меҳмонларнинг туриб
кетганларини ҳатто сезмади ҳам. Вужуд қаригани сайин ақл кучга кириб боради, деб бежиз
айтишмаган. Абдураҳмон табибнинг муножотини тинглаган ҳар бир кимса бу ҳақиқатга яна бир
карра амин бўлади.
Авваллари, ёшлик чоғларида душманларга, уларни қақшатган қизил золимларга жазо
беришини сўраб илтижо қилди. «Ал қасосул мин-ал Ҳақ». Қасос — Ҳақдандир. Абдураҳмон
табиб аввалига нима учун кофирлар қўли баланд келаётганидан ажабланди. Ҳатто баъзан
шайтон алайҳилаъна васвасасига учиб, «Агар кофирларни жазолай олмасанг қандай қодир
Худосан!» (Астағфируллоҳ!) деган вақтлари ҳам бўлди. Кейинчалик ояти каримада зикр
этилмиш «Куфр йўлини тутган кимсалар уларни тек қўйганимизни ўзлари учун зинҳор яхшилик
деб ҳисобламасинлар. Биз уларни фақат гуноҳлари кўпайиши учунгина муҳлат берамиз. Улар
учун хор қилгувчи азоб бордир», деган Ҳақиқатни англаб етди. Яна энг муҳим бир нарсага —
«Оллоҳ нима сабабдан бу юртни кофирлар зулми остида эзилишига қўйиб берди?» деган
саволга жавоб топди. Жавоб оддий эди — қавм Оллоҳдан узоқлаша бошлади. Шайтон ғолиб
мамлакатда кофирлар ўзларини дарё сувидаги балиқдек ҳис қилиб, яйрадилар. Кофирлар
зулмидан қутулмоқнинг йўли бир — Оллоҳга яқинлашиш, Оллоҳга қайтиш!
Кейинроқ ғанимларга инсоф тилади.
Ҳар инсоф тилаганида бир воқеа эсига тушади.
Қишлоқни қизиллар босди. Улар қишлоқ аҳлининг тарихини кимдандир билибдилар. Тарих
шуки, уларнинг қабиласи юз йиллар муқаддам урушдан безиб, тоғ ошиб келишган. Бу
қабиланинг ғоят катта бойликка эга экани ҳақида ривоятлар юради. Аслида бу ривоят эмас,
ҳақиқат эди. Чиндан ҳам уларнинг катта бойликлари мавжуд, лекин унинг қаерга яширингани
қаттиқ сир сақланарди. Қабила ўтроқ бўлиб, қишлоқ вужудга келгандан сўнг ҳам бойлик сарф
қилинмади. Айримлар «Эзилиб ишлайверамизми, ота-боболардан қолган бойликни улашинг»,
дейишганда оқсоқол вазмин туриб «Агар меҳнат билан яшашни чумолидан ўрганинг, десам
сизларга уятдир. Агар бу насиҳатга амал қилмасангиз икки карра уятдир», деб можарога якун
ясаган экан. Бойлик юртга қайтиб борилгандагина сарф этилсин, деган васиятга барча авлод
содиқ келди. Ана шу бойликнинг исини олган шўролар кексаларни сиқувга олдилар. Ана шу
онда Ислом лашкарлари ҳужум қилиб, улар Оқсоқолнинг қўрғонида қуршовда қолдилар. Ислом
лашкарлари кексаларни асраб қолиш мақсадида «уларни озод қилинглару кетинглар» деб
шарт қўйдилар. Қизиллар «кечаси кетамиз» дейишди. Кетишгандан сўнг қарашсаки, бойлик
қаердалигини айтмаган қарияларнинг бошларини жодида бир-бир узишибди...
...Ўшанда қариялар Худога нола қилиб золимларга инсоф тилашгандир...
Дев аканинг онаси ҳам тилагандир.
Тиллани деб қанча жонлар қурбон бўлди.
Ҳамма мамлакатларда, ҳамма замонларда бунга ўхшаш воқеалар юз берган.
Аслида олтиннинг ранги сариқ эмас, тўкилган қонларга мос — қизил бўлиши керак.
Абдураҳмон табиб ҳар субҳи содиқда Оллоҳдан бандаларига имон тилайди, ҳидоят тилайди,
дил қулфларини очмоқликни сўрайди...
Ташқарида аёл кишининг овози келиб Абдураҳмон табибнинг хаёли бўлинди. Муножотини
ниҳоясига етказиб, юзига фотиҳа тортди-да, ташқарига чиқди. Эгнига қора духоба камзул
кийган кампирга қараб:
— Яна келдингизми, синглим? — деди норози оҳангда.
— Берган дорингизни ичиб бўлдим, —деди кампир айбдор одам овозида.
— Ичиб бўлибсиз, яхши. Энди дам олинг.
— Табиб оғажон, сиз ҳамма нарсани биласиз, айтинг, бир ой ичида ўлиб қолмайманми?
— Буни Худо билади.
— Сиз ҳам биласиз. Айтинг бир ой...
— Бир ойда нима қилмоқчисиз?
— Мен ҳеч нарса қилмайман. Менга қолса, вақтим битган бўлса, ҳозир ҳам тайёрман. Лекин...
ўғлим тўй қилмоқчи. Мен ўлиб қолсам, тўйга атаганини азага ишлатиб, совуради. Нима бўлса
ҳам тўйдан кейин ўлай.
— «Кулли нафсин зойиқатул-мавта», — деди табиб. Ояти кариманинг маъносини тушунмаган
кампир «Табиб дуо қилди», деб унга миннатдорчилик билдирди.
Абдураҳмон табиб хос хонасига кириб қоғозга бир сиқим қуритилган кўкат солиб чиқди-да
кампирга узатиб:
— Қайнатиб ичинг. Худо хоҳласа ўғлингизнинг ҳамма тўйларини кўрасиз, —деди.
— Ўригимизга ола ҳакка қўниб қақиллаяпти-да, — деди кампир хавотири боисини баён қилиб.
— Бидъатларга ишонманг, одамлар айтаверади.
— Ота-онам ҳам тушимга киряптилар.
— Бидъатга ишонманг, дедим-ку! — деди табиб жаҳл билан. — Боринг, яна икки йил яшайсиз.
Кампир «Ҳазиллашяпсизми?» дегандай қараб турди. Табибнинг қараши жиддийлигини кўриб,
уни дуо қила-қила кетди.
— Одамлар қизиқ-да, — деб ўйлади Абдураҳмон табиб, унинг изидан қараб. — Икки кундан
кейин ўласан, десам ишонмайди, қарғаб-қарғаб кетади. Икки йил яшайсан десам ишонади, дуо
қилади. Жаноб Расулуллоҳ «Ўнг томонимга салом бериб чап томонимга салом беришга
улгураманми-йўқми, билмайман», деганлар. Пайғамбар билмаган нарсани табиб қандай
билсин...

Жалил тилла тангага кетгач, Абдураҳмон табиб муолажа бошлади. Аввал эски қонни эслатувчи
қўланса дорини ичирди. Сўнг бир коса қайнатма шўрва келтирди. Шўрвани ичиб бўлгач,
Асадбекни пўстинга ўраб қўйди. Асадбек шу даражада терладики, умри бўйи бунақа ҳолга
тушганини эслолмайди. У еттита илонни еб семирган илон шўрвасини ичганини билмади.
Шўрвага илон солинганини билса, балки ичолмас ёки қайт қилиб ташлаган бўларди. Муҳиддин
ота билан очилиб гаплашаётган, Асадбекка қарагани ҳамон тундлашадиган табиб «ич», деди,
тамом — бажарди.
Тонгда енгиллашиб турди. Худди дарддан буткул фориғ бўлгандай туюлди. Намоздан кейин эса
руҳи ҳам тетиклашди.
Абдураҳмон табиб кампирни кузатиб киргач, ўрнидан туриб салом берди.
— Кўринишингиз, Худога шукр, дуруст, — деди Абдураҳмон табиб, саломга алик олиб.
— Тузалиб қолганга ўхшайман.
— Оллоҳ шифо берсин. Аммо тузалишингизга фурсат бор. Бу хасталик хийла ўжар.
— Ўғлингизнинг тўйигача тузалиб кетасиз, иншооллоҳ, — деб гапга қўшилди Муҳиддин ота.
Сўнг қўшиб қўйди. — Одамзотнинг фарзанди тўйини кўриш умидида яшамоғи гўзал ҳол-да!
Унинг кейинги гапи оҳангида фарзандсиз ўтаётганидан бир афсус, бир армон бор эди. Табиб
буни сезиб гапни бурди:
— Ҳозирги кампирни айтасизми?
— У чиндан ҳам икки йил яшайдими? Ўғлининг тўйини кўрадими? — деб қизиқди Асадбек.
Абдураҳмон табиб жилмайди. Унинг бу жилмайишида хурсандлик ёки қувлик эмас, изтироб бор
эди.
— Буни Оллоҳгина билади. Хаста ҳали тирик экан, тузалишига Оллоҳдан умид бор. Баъзан
бировнинг кўнглини кўтараман, деб гуноҳга ботаман. Шунда ҳазрат Навоийни ёдлайман:
Эй ғофилу ғафлатқа вужудинг мағлуб,
Мажмуи ёмонлиғ назарингда марғуб.
Бординг дағи келмадинг бу эрди матлуб,
Ёлғонларинг ичра йўқ эди мундин хўб...
Одам бу дунёга ўлиш учун келади. Харобага айлантириш учун қуради. Шу ҳақиқатни
тушунтиришим қийин.
Нонуштадан олдин Асадбекка яна кечаги қўланса доридан берди. Нонуштадан сўнг эса
юмушлари борлигини айтиб, узр сўради. Шу кетганича пешинда бир кўринди. Меҳмонларни
чоғроқ, ойнаванд хонага таклиф қилди. Бу хонада танча ҳозирлаб қўйилган эди.
Асадбек танчага ўтириб, болалигини эслади.
Танча совуб қолган кунни ҳам ёдига олди.
Отасини олиб кетган кунлари.
Сўнг танча четидаги Самандарнинг мурдаси...
«Ташқарига чиқмай туринг», дегани учун шу уйда ўтирдилар. Эрталаб Асадбекнинг намозга
турганидан қувонган Муҳиддин ота унга ибодат қоидаларини ўргата бошлади. Қўл боғлаб
туришни ўргатаётганда табиб кириб, унинг ҳаракатларини кузатди. Сўнг танчага омонат
ўтириб, Асадбекка қаради.
— Худога шукрки, дилингиз қулфини оча бошлабди,— деди у мамнунлик билан. — Агар кеча бу
биродаримнинг узрлари айтилмаганда сизни боқмас эдим. Мен сизнинг кўзингизда зулм
кўрдим. Зулмкор одамлар ҳаётдан бир кун кеч кетганидан кўра, икки кун аввалроқ ўтгани
дуруст. Шунда камроқ одамга зулм ўтказади.
— Бўтамни замон йўлдан чиқарди.
— Ундай деманг, иним, ўша замон нима учун сиз билан мени йўлдан чиқармади? Қуш қаерга ин
қуришни билади,а? Демак, яшашдан мақсадини ҳам билади. Наҳотки, жонзотлар орасидаги энг
олийи ҳисобланмиш инсоннинг қуш билган нарсага фаҳми етмайди?
— Тақсир, — деди Муҳиддин ота. — Сизга учратгани учун Оллоҳга шукр. Худо хоҳласа ҳам тан
хасталиги, ҳам руҳ хасталигига шифо топажакмиз.
— Бир нарсани аниқ фаҳм этинг, иним, — деди табиб Асадбекка. — Кимки ҳийлаи тадбирни
ташласа, яхши ҳам тинч яшайди.
Табиб шундай деб яна ҳовлига чиқиб кетди.
Жалил эртаси кун ҳам келмагач, Муҳиддин ота хавотирланди.
— Хавотирланманг, иним, — деди табиб кулимсираб. — Ҳайим осонлик билан ишонмайди.
Камида уч кун овора қилади.
Шундан кейин Жалилнинг келишини сабр билан кутдилар.
Табиб Жалил келтирган тилла тангани ювиб, артиб чироққа тутди. Олтин товланиб кўзни олди.
Абдураҳмон табиб катта косада тайёрлаб қўйган дори билан кичик эговни олиб келиб, тангани
уларнинг кўзи олдида эговлади. Етарли миқдорда эговлагач, олтин зарраларини дорига
аралаштириб четга олиб қўйди-да, тангани Асадбекка узатди:
— Олиб қўйинг, иним.
— Сизда қолаверсин, розимиз, — деди Асадбек.
— Йўқ, иним, бу ерда қолмасин.
— Яна бирорта касалга ишлатарсиз?
— Агар лозим бўлса одам жўнатаман.
— Буни сотиб, масжидга ишлата қолинглар, — деди Жалил.
— Масжидга пешона теридан топилган маблағ бўлса, ташлаб кетарсиз...
Хуллас, Абдураҳмон табиб тангани ҳам олмади, «Худо юборган меҳмонлардан пул олсам,
қиёматда Оллоҳимнинг кўзига қандай қарайман?» деб «қўл ҳақи», «назир» дейилгувчи пулни
ҳам олмади.
Табибнинг маслаҳати билан Асадбек яна бирон ҳафта қоладиган бўлгач, Жалил уйига қайтди.
Муҳиддин ота Асадбекникида узоқ қолмади. Асадбек унинг ёнига икки йигитни қўшиб,
«Козловни олиб келинглар», деб тайинлади. Муҳиддин ота қабристон чеккасининг ёниб кул
бўлганини узоқдан кўриб, юраги эзилиб кетди. Бу ерда қандай воқеа содир бўлганини ўзича
тахмин этди.
Машинадан тушди-да, бир тўп кулга айланган уйи олдида ғарибона туриб қолди.
Яхши-ёмон кунлари ўтган эди бу уйда.
«Қамоқда ҳалок бўлган биродарларим руҳи кезиб юради», деб кўнгли таскин топарди.
Биродарларининг руҳлари чирқирадими энди?
Чархпалакнинг челакчалари анҳордан сув олиб новга тўккани каби фалак гардиши
зулмкорларни замин юзига тўкаверади, тўкаверади. Зулм дарёси эса туганмас, қуримас...
Козловдан ҳам ном-нишон қолмаган. У куйиб кул бўлганми ё қочиб қолганми — Худо билади.
Муҳиддин ота бир оз тургач, қорда излар қолдириб қабрлар оралаб юрди. Асадбекнинг отаси
ётган қабрга яқинлашиб, тиз чўкди. Тиловат қилди. Хаёлан у билан суҳбатлашди.
Сўнг изига қайтди. Аробага ўтириб, қишлоққа бордилар. У ердагилар уйчанинг ёнганидан
бехабар эдилар. Йигитлар Муҳиддин отани қишлоқда қолдириб, қайтишди. Бир ҳафтача туриб
Муҳиддин ота ҳам қишлоққа сиғмай қолдими, у ҳам юртига қайтди.

Бир кишилик тор, зах, нимқоронғи қамоқ. Қуёш нури оқиб келиши мумкин бўлган тирқиш ҳам
йўқ.
Бу зах хонада соғлом одам хасталикка чалиниши, хастанинг эса ўлими аниқ бўлиши ҳам ҳеч
гапмас. Зоҳид бундай хонани энди кўраётгани йўқ. Лекин аввалги кўришлари бошқа, буниси
бошқа. Авваллари терговчи сифатида, мажоз билан айтилганда «меҳмон» сифатида кўрар эди.
Энди эса ўзи маҳбус, яъни «мезбон». Бу ерда бир кун бўладими ё бир йилми, ёки ундан кўпми
— билмайди. Ўзидан олдин бу хона мезбонлари ҳам шундай эди.
Бу совуқ бетон деворлар неча ўнлаб ёки юзлаб одамларнинг оҳу фарёдини ўзига сингдирган.
Бу ерда қанча бегуноҳлар нола қилди экан? Девор-ку тош, нолаларга парво қилмайди. Девор
ортидаги одамлар-чи? Улар «Шу хонада бегуноҳ одам ётибди», деб ўйлашганми, ачинганми?
Зоҳиднинг ўзи-чи? Шундай хоналар ёнидан ўтаётганда нималарни ҳис қилган. Эшик
тирқишидан мўралаётган кўзларни кўрарди-ку?..
Мана ҳозир у хона ўртасида қўлларини орқага қилиб турибди.
Шу девор ортида ҳовли бор, унинг ортида эса кўча, дарахтлар... Булутлар билан олишаётган
офтоб. Минг турли қайғу ёки минг турли бахт билан юраётган одамлар. Қайғудагилар ҳам,
бахтиёрлар ҳам юраётган йўлларидан сал наридаги ертўлада маҳбуслар ётганини билмайди.
Билса ҳам эътибор бермайди. Балки ҳозир шу кўчадан Зоҳиднинг қишлоқдан келган отаси ёки
онаси ўтиб бораётгандир, балки хотини кечки овқатга кечикмай деб шошилиб кетаётгандир...
Кечки овқатга Зоҳид бормайди. Нонуштага ҳам... Хотини дастлаб хавотир олмайди... Кейин...
Кейин нима қилади? Қайга боради?
Ишхонасига келади. Биров «Билмайман», дейди, биров «Фалончига учранг», дейди. Фалончи
пистончига юборади. Пистончи эса «Эринг порахўр», дейди. Хотини ишонадими? Йўқ,
ишонмайди. Маошдан маошга аранг етиб боришади-ку, ахир. Балки... Хотини бошқа нарсани
ўйлар? Пораларни олиб, ўйнашига ишлатар, дер?.. «Э, йўқ, бунақа ўйламайди, менга
ишонади...»
Хаёлларига эрк берган Зоҳид адашаётган эди. Унинг аҳволидан хабар топган Саид Қодиров
«Эрингиз шошилинч сафарга кетди, қишлоққа бориб турар экансиз», деб хотини билан
боласини жўнатишга улгурган эди. Бергер эса эгасиз уйнинг қулфини буздириб очиб, тинтиб
чиқиб кетган эди.
Дил доғланган, бардош боғланган.
Бу дунёда қаҳрамонлик кўрсатиш зарур эмас, аммо аблаҳлик қилмаслик шарт, деган ақида
асосида улғайган, шу ақида билан яшаётган Зоҳид тамоман гангиб қолди. Ёруғлик билан
қоронғулик чегарасини аниқ белгилаш мумкин бўлмаганидек, у адолат билан адолатсизликнинг
чегарасини тамоман йўқотди. Бундай чегара борми, бўлганми — билмай ҳам қолди.
«Шариф Намозовни қамаш, қамоқдан чиқариш ҳақидаги қоғозларда менинг имзом йўқ эди. Уни
фақат сўроқ қилганман. Нима учун менга айб қўйишяпти? Намозов нима гуноҳ қилган?
Москвадан келишган бўлса — иш жиддий. Винзавод масаласи бўлса керак. Винзавод титилса —
Асадбекнинг тагига сув кетади. Мақсад винзавод бўлса, мени нима учун тиқиштиришади? Бу
кимнинг иши? Асадбекларникими? Мен уларга халақит бермай қўйдим-ку? Ё бир одамни емиш
қилиш керак бўлса прокуратурадагилар мени рўпара қилишдими? Мен улар учун кимман? Ҳеч
кимман! Ҳали бир ишни қойиллатганим йўқ...»
Орадан қанча вақт ўтди, билмайди. Тун кирдими, йўқми — буни ҳам билмайди. Кўзлари ўнгида
ҳаммаёқ хира. Бу хона ичра эмас, гўё дунё ичра ёлғиз. Ҳеч кимдан нидо йўқ. Фақат тор
кўкрагига банди юраги беҳаловат тепади. Тепиб-тепиб кўкрак қафасини синдириб қочиб
кетгиси келади. Ўзини ҳимоя этолмайдиган бу вужудни тарк этгиси келади.
Эти жунжикди. Дарахтларни кўргиси келди. Беғубор осмонни, қуёшни қўмсади. Худди уларни
минг йиллардан бери кўрмаётгандай соғинди.
«Ой бўлишни хоҳлайсанми ё қуёшми?»
Бу овоз қайдан келди?
Акасининг овози. Болаликдаги беғубор, масъум овози...
Зоҳид гангиб турган пайтда овоз такрорланди:
«Ой бўлишни хоҳлайсанми ё қуёшми?»
— Қуёш бўлишни... — Бу кичкина Зоҳиднинг овози.
— Қара, ой чиройли-ку?
— Қуёш эса иссиқ. Сиз ой бўла қолинг.
— Мен қуш бўлгим келади.
— Нега?
— Маза қилиб учаман. Учавераман.
— Мен ҳам учаман.
— Йўқ, сен қуёш бўла қол. Мен сенинг атрофингда учаман. Осмонда иккаламиз бўламиз...
«— Осмонда қузғунлар ҳам бор.»
«— Осмонда қора булутлар ҳам бор...»
Бу кимнинг овози?
Болалик хотираларига муҳрланган ўша суҳбатда «қузғунлар, қора булутлар» йўқ эди. Буни
кейинроқ англашган. Айниқса ўша айрилиқдан кейин...
Ўша машъум воқеадан сўнг Зоҳид акаси билан ғойибона кўп гаплашди. Жисман ёлғиз қолган
кечаларда руҳан акаси билан бирга эди. Фақат... уйланганидан сўнг бу жараён камайди.
Судда ўртоқлари ёлғон гапиришганда акаси билан тун бўйи суҳбат қурган эди. Ўғлининг ёлғиз
ҳолда қотиб ўтиришини сезган онаси хавотирланди. Унга билдирмай ўзича чой, қанд олиб
бориб домлага ўқитиб келиб, ширин чойлар қилиб ичирди.
Ўша кеча юраги сиқилиб ўтирганида биринчи марта акасининг овозини эшитган эди:
— Сен улардан ранжима. Улар мени ўлдирганлари билан, улар... дўстларим эди. Ёлғон
гапиришмаса, оғирроқ жазо олардилар.
— Улар дўст эмас... Бобом китобдан ўқиб берган эдилар, эсингиздами: «Дўстингни енгилроқ
севгинки, куни келиб, душман бўлиб қолиши ҳам мумкин». Дўстларингиз шундай бўлиб чиқди.
— Ундай дема. Вақти келганда улар билан битта майизни бўлишиб еганман. Бу... тасодиф
бўлди. Ўлдириш ниятлари йўқ эди. Бобомнинг ўқиб берганлари — Ҳадис, унинг давоми ҳам бор
эди: «Душманингга ҳам енгилроқ адоват қилгинки, куни келиб, дўст бўлиб қолиши ҳам
мумкин...»
— Улар дўст бўлмайдилар.
— Вақти келиб сенга яқин бўлишади.
— Ҳеч қачон! Мен уларни ўла-ўлгунимча кечирмайман.
— Бобомнинг гапларини унутма: мусулмон кечиримли бўлиши керак.
— Йўқ! Улар мусулмоннинг ишини қилдиларми? Улар мусулмонми? Йўқ, кечирмайман!
Акаси ўшанда хўрсинган эди...
Кейин...
Кейин ўқишни ташлаганида ҳам тун бўйи суҳбат қурган эди.
— Сен ўзингча адолат топмоқчимисан? — деб сўраган эди акаси.
— Топаман, ака.
— Йўқ нарсани топиш мумкинми?
— Дунёни фақат зулмат қопламаган-ку, ёруғлик ҳам бор-ку?
— Сен ўзингни ўзинг нобуд қиласан.
— Ҳамма ўзини олиб қочаверса нима бўлади?
— Сен танлаган йўлда юҳолар бор. Илонни ютиб, думини кўрсатишмайди. Сен шундай бўла
оласанми?
— Менинг йўлим бошқа.
— Қўй ҳам, бўри ҳам болалигида она сутини эмади. Сўнг... улғайгач, бири ўт ейди, бири эса
унинг гўштини... Бўри қўйхонада улғайса ўт ейдими? Зинҳор!
— Мен... бўриманми?
— Йўқ, қўйсан. Бўриларга майсанинг таъми яхшилигини ўргатмоқчисан... Эҳтиёт бўл...
Дил доғланган, бардош боғланган дамлар. Турманинг бир кишилик зах хонаси. Ўлимтик чироқ
хира нур таратади. Тунми, кунми, билиб бўлмайди.
Ёлғизлик салтанатининг асири — Зоҳиднинг руҳлари кишанланган.
Ўзининг бу ерга келиб қолиши сабабларини ахтаради.
Акаси билан бўлган хаёлий суҳбатлари ёдига тушади, тушаверади.
Сўнг...
Ташқарида шарпа эшитилди.
Кейин эшик шарақлаб очилади. Ана шу шарпа, ана шу шарақлаш ёлғизлик салтанатини маҳв
этади. Сўнг овоз:
— Шарипов, чиқинг.
Чиқинг... қаёққа чиқади? Сўроққами? Ким сўроқ қилади, ўша ажинами?
Сўроқ хоналарини четлаб ўтишди. Буюмларини қайтаришди.
— Озодсиз.
Бунча совуқ оҳангда айтди бу ширин сўзни...
Ташқарига чиқди: офтоб булут билан ҳануз олишади. Кечаси бир сидра ёққан қорни ушлаб
қолган дарахт шохлари вазмин чайқалади. Офтоб мўралаган пайтда қор зумрад каби
ялтирайди.
Осмондаги юлдузлар Ер юзини чароғон этолмагани каби бу манзара унинг кўнглига чироғ ёқа
олмади. Ўзи бунда, озодликда бўлса ҳам руҳи ҳали ҳам бир кишилик қамоқда эди...
У кўчада туриб, қаёққа боришни ўйлади. Бир кўнгли прокурорга кириб «Ходимларингизни
шундай хор қилиб қўясизларми?» деб жанжаллашмоқчи ҳам бўлди. Кейин бу фикрдан қайтиб,
Саид Қодировнинг ҳузурига йўл олди. «Ҳар қалай мени огоҳлантирган эди, бир нарсани билади
у», деб ўйлади.
— Келинг, сизни кутиб турган эдим, — деди Саид Қодиров уни қаршилаб. — Ҳозир сафарга
кетишим керак. Мен ҳаммасидан хабардорман. Сиз мендан «Нега бундай бўлди?» деб
сўраманг. Мен деярли билмайман. Билганим: Намозов Красноярскга қонунсиз равишда вагонда
вино юборган. Москва буни қандай илинтирди — хабарим йўқ. Фаразимча, тўдаларнинг ички
низолари акс-садоси бўлса эҳтимол. Балки Ҳосилбойваччанинг ўлими ҳам шу билан боғлиқдир.
— Хўп, энди нима қил дейсиз?
— Ишингизни давом эттираверинг. Сизни ҳеч ким ишдан четлатгани йўқ. Хўжайинларингизга
қовоқ-тумшуқ қилманг. Бу ишларда уларнинг қўллари йўқ.
— Мен бир фурсат топиб Элчин билан суҳбатлашсам, девдим.
— Нега?
— Уни танийман. У менга яқинроқ бир одамнинг ошнаси эди.
— Ҳозирча бу ишга аралашманг. Ўртоқлар ўрганишяпти.
— Унда воқеага гувоҳ бўлган одамингиз билан икки оғиз гаплашсам.
— Ҳозир эмас.
— Унда менинг нима керагим бор ўзи?
— Сиз прокуратура терговчисисиз. Ўз ишингиз билан шуғулланинг. Вақти келганда бизга фаол
равишда қўшиласиз. Ҳозирча кузатинг, таҳлил қилинг.
Саид Қодиров «гап тамом» дегандай ўрнидан турди.
У «Ишингизни қилаверинг», дегани билан, ишхонасига боришга оёғи тортмади. Такси тўхтатдида, Ҳамдам Толиповни қоралаб кетди. Бахтига Ҳамдам ишхонасида экан. Сигарет бурқситиб,
ёзув машинкасига мук тушганича битталаб ҳарф терарди.
— Ие, кел, прокурор. Кеча тушимга кирувдинг. Буни қара, ўзинг келиб турибсан. Тушимда
сенга орден беришибди. Асадбекни ўтқазиб қўйган бўлсанг керак-а?
— Пичинг қилманг, ака, ўзи юрак сиқилиб турибди.
— Пичингмас, ростдан кўрдим. Нима бўлди, ўтир.
— Ҳамдам ака, шу ишингизни ҳозир қилишингиз шартми?
— Дардингни айтавер.
— Ичмоқчиман.
— Гап йўқ. Кетдик, — у шундай деб курткасини кийди.
Ҳамдам «Прокурор қиттак-қиттак отиб дардини айтмоқчи», деб янглишди. Зоҳид бўкиб ичди.
Оқибат Ҳамдам уни уйигача опичиб чиқиб, ётқизди. Эрталаб шампан виноси олиб келиб
сабуҳий қилдириб, ўзига келтирди. Зоҳид бу кун ишга бормади, ерпарчин бўлиб ётди.
Прокуратура терговчиси Зоҳид Шарипов бугун ҳам кўчага чиққиси келмади. Шартта қишлоққа
жўнавормоқчи бўлди. Лекин Ботиров тақдири ёдига тушиб, фикридан қайтди. «Бир кун беайб
ўтирганимда кўзимга дунё тескари бўлиб кетди. У бечора шунча йилдан бери — азобда», деб
ўйлаб, ювиниб-таранди-да, қўшни туман милисахонасига қараб кетди. Икки қаватли
милисахона биноси олди баланд темир панжара билан ўралган, бетон ариққа қалин тунукадан
қоплама қилинган эди. Бу ҳол нодон кимсанинг соғлом тишлари устидан жез қоплама
қилдиришига ўхшарди.
Зоҳид бу ерга Ҳамдам Толипов «Ишкал» деб атаган терговчини излаб келган эди. «Ишкал»
лақабли бу одам хонасида экан. У баланд бўйли, озғин, қирра бурунли, оғзи катта одам эди.
Оғзи катталигиданми гапирганда тупук сачратарди. У Зоҳиднинг мақсадини эшитиб,
дабдурустдан сансирашга ўтди:
— Хўп, нима демоқчисан?
— Айрим нарсаларни сўраб билмоқчиман.
— Мен жиноятчини тутиб берганман. Уни суд қамаган, мен эмас. Қўлингдан келса суд билан
гаплаш. Бошимни оғритма.
— Мен прокурорнинг топшириғини бажаряпман,— деди Зоҳид овозини сал баландлатиб, сўнг
бу «Ишкал» билан яхшиликча гаплашиш қийинлигини билиб, оҳангни ўзгартирди: — Мен
шаҳар прокуратурасининг терговчисиман. Кўчадан келган мишиқи бола эмасман. Марҳамат
қилиб, мени сенсираманг. Саволларимга эса тўла ва аниқ жавоб беринг. Агар бу ерда
гаплашишни истамасангиз, марҳамат прокуратурада гаплашайлик.
— Энди ука, мендан ранжима, шу ёшга чиқиб, ўзимдан кичикларни сизламаганман. Сизлай
олмайман, хафа бўлма, — деб бир оз пасайди «Ишкал».— Энди бу ишни топширибди, деб
ҳовлиқаверма. Қамалганларнинг ҳаммаси «бегуноҳман» деб ариза ёзади.
— Қизиғи шундаки, у ариза ёзмаган.
— Унда нега бошни қотирасан?
— Аризани жабрланувчи ёзган. Зўрлаган у эмас эди, деяпти.
— Гапираверади. Қилар ишни қилиб қўйиб, энди қилиқ қиладими? Менга қолса, Ботировни
қамамасдим. Тўғри, зўрламаган. Қизнинг ўзи хоҳиш билдирган. Лекин барибир қонун деган
нарса бор. Совет ҳокимиятида яшаётганига шукр қилсин. Илгариги замонлар бўлганда
тошбўронда ўлиб кетарди.
— Тошбўронга ҳам қози ҳукм қиларди. Гувоҳлар тасдиқ этса, ҳукм қилинарди. Миршабнинг
айтгани билан ўлдирилмас эди.
— Хўп, нима демоқчисан? Сўрайдиганингни сўра, фалсафа сўқма менга.
— Жиноятчини таниш маросимида қоидани бузгансиз.
— Нима қилиб бузибман?
— Учта йигитнинг ўртадагиси, куртка кийгани, деб қизни огоҳлантиргансиз.
— Адашиб кетиб бошқа бир бечорани кўрсатмасин, дедим.
— Ботировнинг қўлига кишан солиб уларнинг олдидан олиб ўтгансиз. Таниш маросимида ҳам
кишанни ечиб қўймагансиз. Ўша куни қиз сиз айтгандай қилиб, Ботировни кўрсатган. Кейин
фикридан қайтган.
— Уни қўрқитишган ёки катта пул беришган.
— Униси ҳам, буниси ҳам бўлмаса-чи? Виждони йўл қўймаган бўлса-чи?
— Виждон? У беҳаёда виждон нима қилади?
— Ундай деманг, қизингиз тенги...
— Сен қизимни орага қўшма! — «Ишкал» шундай деб сўкиниб юборди-да, титроқ бармоқлари
билан сигаретни лабига қистириб, тутатди.
Никоҳнинг эртасига уйига қайтарилган, шундан бери учинчи эр билан яшаётган қизини Зоҳид
тилга олиб, унинг ярасини янгилади. Бундан бехабар Зоҳид узр сўради. «Ишкал» сигаретни
бурқситиб тутатган ҳолда асабий оҳангда деди:
— Сенга ўғил бола гапни айтайми: қўлингдан ҳеч нарса келмайди. Ботиров қамалиши керак
эди, қамалди. Юқоридан топшириқ бўлган.
— Қанақа топшириқ?
— Улар жиноий гуруҳ ташкил қилишган. Бошлиғи аварияда ўлди. Булар қамалди. Ўшанда
бошқа чора йўқ эди. Балки ҳозир... замон ўзгарди. Эпласанг, чиқариб юборарсан.
— Демак, у айбсиз?
— Мен ундай демадим. Сенга... ҳазиллашдим. Бор энди, бошимни оғритма.
Икки одам ерга баравар қараганда бири кўлмакни, иккинчиси эса ўша кўлмакдаги қуёш аксини
кўради. Ҳозир «Ишкал» билан Зоҳид шундай ҳолда эдилар.
Зоҳид Ботировни яна сўроққа чақиришдан олдин Неъматиллоҳ алломанинг юртига бориб
келишни лозим топди. Аввал Ботиров тасвирлаб берган йўл бўйича қабристонни топди.
Ботиров йўлни шу даражада аниқ тасвирлаган эдики, Зоҳид шаҳарда илк бор бўлишига
қарамай бировдан «Қабристон қаерда?» деб сўрамасданоқ топди. Кейин кенг йўл, сўнг ўнгга
бурилган тор йўл. Ниҳоят... тахтаси олиб ташланган ўриндиқ.
«Ўтириб Қуръон ўқишмасин, деб суғириб ташлашган...»
Ботировнинг гапини эслаб ғашланди. Масжид, мозорларга ҳужум бошланган пайтни яхши
билади.
Пайтавафаҳм раҳбарлардан чиққан «ақл»ни майдароқ раҳбарлар байроқ қилдилар. Коммунист
фарзандлар ота-оналарининг жанозаларидан қочдилар. Умри ибодат билан ўтган ота-оналар
қизил қутига солиб кўмилдилар. «Оллоҳ» дейдиган тиллар қирқилиш даражасига етди.
Қариялар «Вой тавба, Сталин ҳам бундай қилмаган эди», деб ажабландилар. Зоҳид эслайди:
бир куни устози Ҳабиб Сатторов ҳам зорланиб қолди. «Қанақа замон ўзи бу, отамнинг қабрига
бориб гул қўя олмасам? Арафа куни кечқурун борсам ҳам пойлаб юришибди». Шунда Зоҳид
бир оз аччиқланиб: «Сиз нимадан қўрқасиз? Коммунист бўлмасангиз, бошлиқ бўлмасангиз»,
деган эди.
Ўша яқин ўтмишдан тахталари суғуриб олинган ўриндиқнинг темир оёқлари ёдгорлик бўлиб
турибди. «Ажойиб ёдгорлик, — деб ўйлади Зоҳид. — Фақат битта лавҳа ёзиб қўйиш керак: «Бу
ўриндиқ фалончи райкомнинг аҳмоқлиги туфайли бузиб ташланган...»
Зоҳид қабр тошларидаги ёзувлардан «Неъматуллоҳ» номини излади. Атрофда сомонсувоқ
қилинган қабрлар ҳам кўп эди. Ботировнинг гапи бўйича шуларнинг бирида Неъматуллоҳ
аллома ётибди. Зоҳид гўрковни топиб ўзини таништирди-да, дафтарини олиб чиқишини
илтимос қилди. Сўнг ўша темир оёқ — ёдгорлик ёнига қайтиб бу қабрларда ким ётганини
суриштирди. Гўрков бир дафтардаги, бир қабр тепасидаги рақамларга қараб айта бошлади.
Тўртинчи қабрни эса дафтарга қарамаёқ айтди:
— Бунда раҳматли Неъматуллоҳ аллома мадфунлар.
— Аниқ биласизми?
— Шундай одамни билмай бўладими?
— Қабрни сиз қазиганмисиз?
— Ҳа, мен.
— Ўша кун эсингиздами? Қуёш чарақлаб турганмиди ё шамолмиди?
— Қишда эди... Аввал роса ёмғир ёғди. Ернинг аталаси чиқиб кетди. Лекин Худонинг қудратини
қарангки, гўр қазиётганимизда девор уваланмади. Девори худди сувоқ қилингандай силлиқ
чиқди. Лаҳад кавлаётганимда тепадан битта кесакча ҳам тушмади. Бунақасини мен ҳеч
учратмаганман. Майитни олиб келишларидан олдин майдалаб қор ёғди. «Таборак»
ўқилаётганда офтоб чарақлаб кетди. Бу ҳам Худонинг қудрати.
Гўрков Ботиров айтган гапларни такрорлар эди. Билмаган одам булар аввалдан келишиб
олишган дейиши ҳам мумкин эди.
— Алломанинг Шокир Ботиров деган шогирди бормиди?
— Раҳматлининг шогирдлари кўп эди. Мен уларни танимайман. Ўзларини ҳам лаҳадга қўйгач,
кафанни очганда кўрганман. Юзларидан нур чақнагандай бўлиб, ҳатто чўчиб тушган эдим.
— Мендан олдин ҳам биров шу гапларни суриштирганмиди?
— Йўқ... Шунга ҳайрон бўлиб турибман-да.
«Ишкалнинг гапи тўғрига ўхшайди, — деб ўйлади Зоҳид. — Мақсад ҳар қандай йўл билан
бўлса-да, қамаш бўлган...»
Зоҳид гўрковнинг айтган гапларини ёздириб, имзо чекдириб олди. Гўрков чўчинқираган эди,
Зоҳид «Бу кўрсатмангиз алломанинг бир бегуноҳ шогирдини қамоқдан чиқаришда асқотади»,
деб тинчлантирди. Кейин: «Замон ўзгарди, энди ўриндиқларни тузатиб қўймайсизларми?» деб
танбеҳ берди.
Абдунаби қорини топа олмади. У ҳам ўша кунлари ҳибсга олиниб, уйидан «наша чиққани учун»
қамаб юборилган экан. «Ишкалнинг гапи тўғри, — деб яна қайта иқрор бўлди Зоҳид. —
Бирваракайига олишган. Лекин... Топшириқни бажаришга шошишганми?.. Бири қизни зино
қилган, бирида наша... Намозхон одам қиладиган иш эмас-ку бу? Улар учун диндорларни
қамаш ҳам, қабристондаги ўриндиқларни бузиш ҳам бир хил вазифа эди. Ҳаммасини бир хилда
уддалаганлар...»
Зоҳид Ботировнинг кўрсатмаларига кафил бўлувчи яна икки одам билан учрашгач,
Неъматуллоҳ алломанинг уйига борди.
Сочларига оқ оралаган, қадди бироз чўккан, қалин қора қошли, олтмиш-олтмиш учлардаги
киши ўзини «Неъматуллоҳнинг отасиман», деб танитганда Зоҳид ажабланди. Чунки
Неъматуллоҳ аллома ҳақидаги гапларни эшитиб, уни камида эллик-олтмиш ёшлардаги
донишманд, деб ўйлаган эди.
— Ўғлингиз неча ёшда эдилар? — деб Зоҳид ажабланганини яширмади.
— Ўттиз бешда эди, раҳматли, — деди ота армон билан. — Ўлим-ку ҳамманинг бошида бор-а,
аммо менинг армоним — боламдан зурриёд қолмади. Уйланадиган дамларида орамиз бузилди.
— Нега?
— Бу ҳам терговга керакми, айтайми?
— Мен сизни тергов қилмайман. Ўзингиз сўз бошлаганингиз учун қизиқиб сўрадим.
— Ҳа, майли, айтсам айтай, зора дардим енгиллашса. «Арпа-буғдой ош бўлди, олтин-кумуш
тош бўлди», дейдиган замонлар эди. Топар-тутарим, маишатим яхши эди. Лекин ўшанда
«ҳалол топяпманми?» деган савол хаёлимга келмас эди. Неъматжон мактабда аъло ўқир эди.
Мактабдан кейин ҳужрага қатнаб, Аълохон тўрамдан дарс олар экан, мен буни билмас эканман.
Мен маишатда юрганимда ўғлим охират саройига ғишт қўяр экан. Мен уни Тошкентга олиб
бориб, молия институтига бермоқчи бўлдим. Одам топиб, ҳақини бердим. Шундай қилмасам
ҳам бўларди, ўз ақли билан кира оларди. Неъматжон масалаларини бирпасда ечиб қўйибди.
Дарров топширмай, бир оз ўтирганда домла тушмагур «ишлай олмаяпти» деб ўйлаб, ечилган
тайёр масалани бериб, «кўчириб олинг», дебди. Ўғлим орага пул аралашганини билиб,
масалани хато ишлаб ташлаб чиқибди. Домла ҳайрон, мен ҳайрон. Мен пулга куйишни
истамайман, домла пулдан қуруқ қолишни хоҳламайди. Сан-манга бориб турганимизда
Неъматжон «Дада, бу пулни қайтариб олманг, у ҳаром пул» деди! Оғзим ланг очилиб қолди,
денг. Ўғлимнинг қандай одам бўлганини ўшанда билибман. Уйга боргач, ота-бола орасида
анчагина гап қочди. Охири ўғлим фарзандлик одоби чегарасида чидаб туролмади. У ерга қараб
туриб, «Дада, сиз бизга ҳаром едиряпсиз, бу ишдан кетинг!» деди. Бу гапни мен ҳозир
хотиржам айтяпман. Ўшандаги ҳолимни тасаввур қилиб кўринг: кўзимга қон тўлди. Эс-ҳушимни
йўқотдим. «Кўзимдан йўқол!» деб бақирдим. Битта кўйлак-шимда чиқиб кетди болам, бояқиш.
— Ота шу ерга келганда босиб келаётган йиғини қайтариш учун ютинди. — Ўшанда мен бир
нарсани билмасдим. Ўғлим Оллоҳга, мен эсам шайтонга имон келтирган эканман. — У яна тин
олди. Сўнг армон уммонида сузиб, гапини давом эттирди. Зоҳид унинг сўзларини бўлмай,
жимгина тинглади. — Луқмони Ҳакимдан сўраган эканлар: «Одам зотига қайси иллатлар зиён
келтиради?» Луқмони Ҳаким жавоб берибдилар: «Одам зотига ярашмайдиган иллатларнинг энг
биринчиси — манманликдир, унинг оқибати — завол билан тугайди. Иккинчиси — нодонлик.
Бундай кишиларни ҳеч ким одам қаторига қўшмайди. Учинчиси — таъмагирлик. Бу иллат инсон
зотини хору зорликка олиб боради». Менда шу уч иллатнинг баридан бор. Биласизми, жаноза
куни кўчага эмас, маҳаллага одам сиғмай кетди. Бўлмаса ўшанда одамлар жанозадан
қочадиган вақтлар эди. Турнақатор одамларга қараб мен уялдим. Битта кўйлак-шимда чиқиб
кетган ўғлим одамлар орасида шу даражадаги эътиборга эришган экан.
— Ўша бўйи кўришмаган эдингизми?
— Йўқ, кўришардик. Уйга тез-тез келиб турарди. Фарзандлик одоби чегарасида турарди.
Лекин... уйда овқат емасди. Бундан аччиқланардим. Бизни онаси муросага келтириб турарди.
Болам дунёдан ўтгунча пешонам бир марта саждага тегмади. Ҳеч бўлмаса охирги келишида
ёнида туриб намоз ўқисам эди... кўнгли тоғдай кўтарилармиди? Мендан рози бўлиб
кетармиди... Тўғри, жон бериш олдидан «Ота-онамдан розиман», дебди. Лекин беҳисоб
армоним бор... Қиёматда кўришамиз, у жаннатга, мен эса дўзахга кетар чоғимизда кўришамиз,
ана ўшанда мен унинг кўзига қандай қарайман? Мен боламни уйдан ҳайдаганимда ўзимни
дўзахга ҳукм қилган эдим...
Шу ерга келганда ота чидаб туролмади. Киприклари ёш селини тўса олмади. у узр сўраб
ўрнидан туриб, ҳовлига чиқиб кетди. Ўн-ўн беш дақиқадан сўнг қайтиб, яна узр сўради.
— Прокурорман дейсиз-у, ҳеч унақа одамга ўхшамайсиз. Нима учундир сизга ёрилгим келди.
Бир нима сўрамоқчи бўлсангиз, тортинмай сўранг.
Зоҳид мақсадини айтган эди, отанинг юзлари ёришди. «Ўғлимнинг энг содиқ, энг иқтидорли
шогирди эди. Ғассолнинг ёнида ўзи бўлган», деб гапириб, айтганларини ёзиб ҳам берди.
Зоҳид сафари унумли бўлганидан қувониб, изига қайтди.

«Вақт — қиличдир. У сени ҳар куни қиймалар. То қиймалаб тамом қилгунига қадар севиб
қолишга улгур».
Зайнаб улгуролмади. Муҳаббат — қамоқ. Муҳаббат— қийноқ. Унинг қалби муҳаббат омбурига
банди эди. Унинг азобидан қутулиш қийин эди, қутула олмади. Унинг аввал умидини
бўғизладилар — суймаганига узатдилар. Бунинг учун кимни айблашни ҳам билмайди. Ўзининг
лақмалиги туфайли ўғирланишиними ё отасиними?.. Зайнаб Элчиннинг мақсадини кейинроқ
фаҳм этди. Фаҳм этса-да, уни кечира олмади. Айниқса, Жамшид «ўлдирилганидан» кейин
ундаги сўнгги умид чўғи ҳам сўндирилди. Ғамли кечаларда оҳининг қуюни осмонни ўрнидан
қўзғотай деди. Кўз ёшлари селининг аждаҳоси ер юзини ютиб юбораёзди.
Ҳаммаси бефойда...
Ҳатто...
Унинг чиройли бўйнига маҳтал бўлган сиртмоқ иккинчи марта доғда қолди.
Балки...
Дейдилар-ку, «Бахт водийсига бахтсизлик саҳросидан ўтиб борилади. Шундай қилинмаса бахт
водийсига етгани билинмай қолади».
Унинг бахт водийсига етиб бормоғи мумкинми ўзи?
Бахт нима ўзи? Бахт борми бу дунёда? Бахтнинг ҳиди, ранги борми? Уни ким татиб кўрибди?
Ширин нарсанинг ҳаммаси бахт бўлаверадими? «Бахт нима?» деган саволга ким тўғри жавоб
бера олган?
Авваллари бахтни турлича тасаввур этарди. Ҳозир тафаккурида бахт деган тушунча умуман
суриб чиқарилган.
Атир идишининг қопқоғи очилиб қолса, ҳиди учиб кетади, қадри йўқолади. Аёлнинг номуси ҳам
шундай...
Бирон бир аёл хиёнат кўчасига кирса, эридан (Худодан эмас!) қўрқади. Оиласи бузилишидан
чўчийди. Ўйнашининг бағридан чиқиб, болачасини боғчадан олиб, эрига ширин таом тайёрлаб
ўтиради. Зайнаб у тоифадан эмас. Эридан ҳам, оиласи бузилишидан ҳам қўрқмайди. Унда
қўрқув йўқ, нафрат бор. Нафрат ўқи бировга эмас, ўзига қаратилган.
Ажаб ҳол: суйгани билан хаёлан қучоқлашса, жингалак сочларини суйиб силаса... ҳам ўзидан
ўзи уяларди, баъзан ожизона бўлса-да нафратланар эди. Кейин хаёлидаги ҳолати ўнгида содир
бўлди... Ўша суйгилиси билан эмас, бутунлай бегона билан...
Айтадилар-ки, фоҳишалар ҳаётида уч марта уялар экан: дастлаб шу йўлга кирганда, иккинчи
марта пул олишида, учинчи марта эса қариган чоғида ёш хушторига пул берганида...
Зайнаб учун уятга ўрин йўқ, унда нафрат бор. Унинг йўли фоҳишалар ёки эрига хиёнаткорлар
йўли эмас. Унинг йўли — нафрат йўли. Унда меҳр чечаклари ўсмас. У ўтиб келган муҳаббат
сўқмоғини эса сассиқ алафлар босиб кўздан йўқотди.
Ёш жувон муҳаббатдан узоқлашса — ёмон...
Жамики эркак зотига нафрат билан қараса — ёмон...
Дунёдан ёлғиз ўтишни мақсад қилиб қўйса — ёмон...
Зайнаб ёлғиз азоб чекарди. Ёнида тирик жон бўлишини истамасди. У ҳатто Чувриндининг
хотинини ҳам сиғдиролмай қолди. Унинг меҳрибонликлари ҳам ёқмади. У кетгач, бир оз
енгиллашгандай бўлди, аммо бир неча соатдан сўнг ёлғизлик зулмати уни баттар эза бошлади.
Хаёлим чалғирмикин, деган мақсадда телевизор қўйди. Телевизорда қўшиқ айтаётган қизнинг
тасвири кўринди. Қизнинг кўзлари маъюс боқарди, ашуласи ҳам ҳазин эди:
Хазон бўлган боғда гул сўлармикин...
Сўлган гулга булбул кеп қўнармикин...
Қўшиқдаги нола Зайнаб юрагининг фарёдига ҳамоҳанг эди. Шу боис уни охиригача эшита
олмади. Телевизор каналини ўчириб, видеокассета қўйди. Ҳинд киносини томоша қила
бошлади. Аввал яхши кўриб томоша қиладигани энди ғашини келтира бошлади. Актёрларнинг
қилиғидан жаҳли чиқди. Йигит кўз ёшлари тўкаётган қиз қаршисида онт ичаётганда ғазабга
миниб, қўлидаги ёқиб-ўчиргич қутичани отдида, ҳовлига чиқиб кетди.
Ҳовлида довдир одам каби нима қилишини билмай гангиб турди. Совуқ шамол эсиб ўрик
шохларини тарк этгиси келмаётган баргларни бандидан узиб, тўзитди. Кеча Чувриндининг
хотини супуриб-сидириб кетган бўлса-да, ҳовли неча ҳафтадан бери супурги кўрмагандай
ҳолатда эди. Зайнаб ўзини овутиш мақсадида супургини қўлга олди. «Кўча ҳам бир бало бўлиб
ётгандир», деб аввал кўчадан бошламоқни ният қилиб, дарвоза эшигини очди.
Зайнаб супура туриб, уч-тўрт хонадон наридаги симёғочга суянганича сигарет тутаётган
йигитга кўзи тушди. Унинг ўзи томон қараб-қараб қўяётганидан шубҳаланди. Кўчани чала-ярим
супуриб ичкари кирди-да, эшикни қулфлади. Кейин «қўшниларникига келган одамдир», деб
ўйлаб ўзини овутди. Ҳовлини супурган бўлди. Ўзи топган баҳона ўзини овута олмади.
Тўпланган ахлатни челакка солди-да, эшикни очиб, кўчага чиқди. Чиқди-ю, ўғринча қаради:
йигит турибди. Сал нарида машина ҳам пайдо бўлган. Зайнаб қўлида олиб чиққанини қатор
турган ахлат тўла челаклар ёнига қўйди-да, тез изига қайтди. Эшикни қулфлади. Юраги
қўрқувдан дукиллаб ура бошлади. Эшик яхши қулфландими, деб тортиб кўрди. Сўнг
шошганича уйга қайтди-да, болохонага телефон қилди. Адаси йўқлигини билади, Асадбек
табибникига кетаётиб, қизини йўқлаган. Бир неча дақиқалик йўқловда кўп гап айтолмади:
сафарга кетаётгани, қайтгач Зайнабни Олмонияга тўйга юборажагини айтиб, «Ёлғиз кўчага
чиқма», деб тайинлади. Ҳозир рақамларни терар экан, «Адам бир нимадан хавотирланган
эканлар-да», деб фикр қилди. «Балки қайтгандирлар», деган ниятда отасини сўради. «Бек
акам сафардалар», деган жавобни эшитгач, Маҳмуд акасини сўради-да, айни жавобни олди.
Шундан сўнг «Тезда Ҳайдар акамни топиб айтинглар: уйимиз атрофида ғалати одамлар
юришибди», деди. Телефондаги йигит «ғалати одамлар»га тегишли айрим саволларни сўраб
билгач, «Эшикни ҳеч кимга очманг», деб тайинлади.
Ярим соатлардан сўнг эшик қўнғироғи кетма-кет жиринглади. Чақирувчи бунга қаноат қилмай,
дарвозани тақиллатди. Зайнабнинг эсхонаси чиқиб, ўрнидан қимирлай олмай қолди.
Ажаб ҳол: яқиндагина ўлимдан қўрқмаган, ўзига ўзи сиртмоқ ясаган жувон нотаниш
кимсаларнинг ташрифидан қўрқиб ўтирса...
У уйдан чиқиб, ҳовли ўртасига етганда қўрқиб, яна тўхтади. Шунда таниш овозни эшитди:
— Зайнаб қизим, менман, оч.
«Ҳайдар акам!»
Тез-тез юриб, эшикни очди.
— Сен уйингга кириб тур, қизим, — деди Кесакполвон остона ҳатлаб.
Унинг важоҳатини кўриб, Зайнаб чўчиди, салом беришни ҳам унутди. Кесакполвон ҳам «Менга
салом бермади-я?» деб ўйламади. Ҳозир унинг хаёли бошқа муҳимроқ масала билан банд эди.
Шу сабабли буйруғини такрорлади.
— Сен уйингга кириб тур. Бизнинг ҳаммомда қиладиган ишимиз бор.
Зайнаб хўп, деб изига қайтди. Зинадан уйига кўтарилар маҳалида беихтиёр орқасига қараб,
оғзи-бурни қон, қўллари орқасига қайрилган йигитларни кўриб юраги увишди. Уйга кириб
«Шулар юзини ювса керак», деб ўйлади. У бир неча кун муқаддам «Ялта» музокараси бўлгани,
бу музокарада Ҳосилбойваччанинг айрим йигитлари қатнаша олмаганидан бехабар эди.
Красноярга Козлов изидан кетган бу йигитларни Чувринди кутиб олиши зарур эди. У Москвага
кетиб, бу вазифа унутилди. Оқибатда бу йигитлар Хонгирейнинг вакили ихтиёрига ўтиб, унинг
топшириғи билан пойлоқчилик қилишаётганди. Бундан икки мақсад кўзланган эди: бири —
Козлов шу ерга ҳам келиши мумкинлиги бўлса (буни ҳақиқатдан йироқлигини ўзлари ҳам
билишади), иккинчиси — асосийси — Зайнабни пойлаш, буйруқ берилса, гаровга олиш. Бу
мақсаднинг амалга ошуви кўп жиҳатдан Москвадаги музокараларга, Хонгирейнинг қарорига
боғлиқ эди. Зайнаб гаровга олинди, деган гап— уруш бошланишидан дарак. Уруш эса кўп
қурбонлар берилса-да, мағлубият билан тугаши аниқ. Зайнабнинг бахтига, ҳа-ҳа, бахтига
Хонгирей урушни ихтиёр этмади.
Кесакполвон Ҳосилбойваччанинг йигитларини ҳаммомга ювинтириш учун эмас, тергов қилиш
учун олиб кирган эди. Ювинишдан аввал яна бир-икки мушт, тепки ейишлари шарт бўлган
йигитлар насибаларини олдилар. Лекин кўп гап айтиб беролмадилар. Билганлари Козловни
излаш, бу ерда пойлоқчилик қилиш.
— Козловни топдиларингми? — деб сўради Кесакполвон.
— Тополмадик. Изини бир ўрмондаги кулбада йўқотдик.
— Козловни кимлар билан бирга қидирдиларинг?
— Хонгирейнинг йигитлари билан... Лекин ака, бир ғалати янгилик бор, айтишга ҳайронман.
— Айт!
— Жамшид акани кўрдик.
— Жамшидни? Валдирама, у ўлиб кетган.
— Кўрдик, рост.
— Гаплашдиларингми?
— Йўқ. Бирга юрсак ҳам чурқ этмадилар.
— Ўхшатгансанлар...
Кесакполвон Жамшидни тирик кўрганларидан эмас, унинг Хонгирей тўдасига аралашиб
қолганидан ажабланди. Зелихоннинг ихтиёри билан Жамшид Москвага келтирилгани, беш-олти
кун ўрмондаги бир уйда ёлғиз сақлангани, сўнг «Аслида сен гаровдаги одамсан, сени синаш
учун Красноярга юборяпмиз. Ўзингни кўрсат, Хонгирейнинг ишончли одами бўлишга интил!»
деб буюрилганидан у бехабар эди.
Кесакполвон улардан бошқа гап чиқмаслигини фаҳмлагач, бўлак мавзуга ўтди:
— Қайтганларингдан кейин шерикларингни кўрдиларингми?
— Кўрдик.
— Кимга бўйсуниш кераклигини айтишмадими?
— Айтишди.
— Хўш, нимага келмадиларинг?
— Қаёққа?
— Онангникига! — Кесакполвон шундай деб сўкиниб, тарсаки уриб қолди. Ҳозир Алининг
аламини Валидан олди, десак-да бўлар. Жамшиднинг Хонгирей тўдасида юргани ҳақидаги
хабар унинг учун кутилмаган зарба эди. Буни ҳам Чувриндининг иши деб билди. Чунки
Жамшидни яширишни ўша зиммасига олган эди.
Бу йигитлар масаласида эса, уларни Чувринди кутиб ололмаган тақдирда ўзи амалга ошириши
шарт эди. Ғафлат босиб, унутибди. Яхши ҳамки булар ландовурларча пойлоқчилик қилиб,
Зайнаб сезиб қолди. Йўқса, иш қандай тугашини Яратганнинг ўзи билади. Зайнабга бир нима
бўлса, Асадбек уни кечирмас эди...
Ҳаммомда давом этган «Ялта музокаралари»нинг хулосаси шу бўлдики, Ҳосилбойваччанинг
йигитлари пойлоқчиликларини давом эттираверадилар. Улардан бирининг ўғли, бирининг
укаси, яна бирининг синглиси гаровга олинади... Агар Зайнабнинг бир толагина сочи тўкилса...
Кесакполвон айнан шундай деди:
— Агар Зайнабнинг бир толагина сочи тўкилса...
Шундан кейингина ювиниб олишга ижозат этилди.
— Мен рухсат бермагунимча ҳаммомдан қимирламаларинг, — деб Кесакполвон Зайнабнинг
ёнига чиқди.
— Дўнги қизим, тез нарсаларингни йиғиштир, бизникига борасан. Ғаламисларнинг кўнглида
шумлик бор. Зийраклик қилибсан. Юра қол, ўртоғинг ҳам уйда. Зерикмайсан.
Зайнабнинг пешонаси сал дўнг бўлгани учун Кесакполвон уни болалигидан «Дўнги қизим», деб
эркаларди. Ҳозир ҳам эркалаб гапиргани учун Зайнаб ортиқча савол бериб ўтирмади. Бир
сидра кийимларини олиб, тайёр бўлди.
Зайнабнинг ўрнига бу уйда Кесакполвоннинг йигити қолди.
Ҳосилбойваччанинг йигитлари эса Зайнабнинг «бир толагина сочи тўкилишидан» қўрқиб,
пойлоқчиликни давом эттиришди.
Асадбекнинг хасталигини билгандан бери Кесакполвон оромини йўқотди. Узоқ йиллар
мобайнида елкама-елка турган дўстининг бирдан йўқлик дунёсига кетиши Кесакполвондай
бемеҳр одамда ҳам икки турдаги ташвиш уйғотди. Бири яқин инсондан айрилиш ташвиши
бўлса, иккинчиси (муҳимроғи) унинг ўрнини эгаллаш. Кесакполвон мана шунга тайёр эмасди.
Аниқроқ айтиладиган бўлса, у ўзини Асадбекдан кейинги мутлақ ҳоким деб ҳисобларди.
«Чувринди укагинаси»нинг улғайиб, ҳокимлик даражасига етганлигини шу пайтгача фаҳм
этмаган эди. Назарида «Чувринди укагинаси» — у нима деса «хўп» деб турадиган мўмин бола
эди. Асадбекнинг тобора унга суяниши, айниқса, кейинги воқеалар унинг кўзларини очди,
ҳушёр торттирди. Ана ўшанда у яна бир нарсани ўзи учун кашф этди: ўйлаб қараса,
Асадбекдан ҳукмронлик жиловини олишга тайёр эмас экан. Бу ўринда гап фақат унинг иш
юритиши устида кетаётгани йўқ. Иш юритишни бип-бинойи эплайди. Энг муҳим гап— ёнида
кимларнинг бўлишида, яъни ишончли, садоқатли одамларда! Энди «Чувринди укагинаси»ни
ҳисобга қўшмаса ҳам бўлади. Асадбек уни меросхўр, ўз мамлакатининг валиаҳди сифатида
кўришни истаса, «Чувринди укагина»си бу истакнинг таъмидан баҳраманд бўлса, тамом, у эл
бўлмайди. Ҳокимиятни Кесакполвон қўлга олгач, «укагинаси» — байъат берган тақдирда ҳам
унга ишона олмайди. Энди Жамшид ҳам гумон остида. Аввало Жамшид Хонгирей хизматида
доимий қоладими ё вақтинча юрибдими? Келган тақдирда ҳам «Чувринди укагина»си «Бек
акамдан сени мен қутқариб қолдим», деб ишонтирган бўлса-чи? Жамшид унга ишонади. Чунки
у бу тўдага Кесакполвоннинг «Чувринди укагина»си орқали кирган... Тўғри, Кесакполвоннинг
содиқ йигитлари бор, бу ёқда Хумкалла, яна Ҳосилбойваччанинг йигитларидан Рамз... Булар
бир ишни қойиллатиб бажариши мумкин, аммо унинг ёнида аъён даражасида тура олишмайди.
Кесакполвоннинг ташвиши мана шунда. Юрса ҳам, турса ҳам шуни ўйлайди.
Ҳосилбойваччанинг пойлоқчи йигитларини қўлга олиши у турган тарози палласини бир қадар
оғирлаштирди, ўз таъбири билан айтганда, ошиғини олчи турғазди. Бир томондан Асадбек
олдида тили узун бўлди: ахир қизини сақлаб қолди-я!
Энг муҳими...
Энг муҳими, ўзига маслакдош, аъён топгандай бўлди.
У ўзининг келажагини ўйлаганида Зайнабни ҳисобга қўшмаган эди. Чунки Зайнаб унинг учун
ҳали ҳам дўнг пешона қизалоқ эди. Кейин ўйлаб қараса, отаси ўрнига Зайнаб ҳам даъвогар
бўлиши мумкин. Бу— Кесакполвон учун муддаонинг ўзи. Худди шоҳ ўлганда вояга етмаган
валиаҳд ёнида турган вазир каби мамлакатни бошқараверади. «Чувринди укагина»си қулоғини
ушлаб қолаверади.
Кесакполвон Зайнабнинг бир йил ичида кўрган-кечирганларини батафсил билмаса-да, кўп
нарсалардан хабардор, баъзиларини сезади, айрим нарсаларни тахмин қилади. Ғилай Шомил
дастлабки учрашувда айтишни истамаган бўлса-да, Москвага жўнашидан аввал уч-тўрт дақиқа
ёлғиз қолишганида Ҳосилбойваччанинг ўлимига сабабчи воқеанинг бир улушини айтиб,
бойвачча ўлдирилган кеча маишат қилишган уй бекасини ҳимоялашини сўради. «Мардона
менга как хотин. Ундан битта болам бор. Асадбек уни ўлдиради. Менга бир нарса бўлса, уни
асранг», деб илтимос қилди.
Зайнабдан фойдаланиш фикри Кесакполвонда ўшанда туғилди.
У ҳали Зайнабнинг аҳдини, нафрати мавжудлигини билмас эди.
Аввал нафрат уйғотмоқчи бўлди. Нафратни уйғотиш учун эса... отасининг аҳволидан огоҳ
этмоқчи, сўнг эса отасининг ишларига аралашмоққа даъват этмоқни фикр қилди.
Уйга келгач, кузатди: Зайнаб унинг қизи билан очиқ-сочиқ гаплашмади. Асли исми Моҳинисо
бўлса-да, ўзига ўзи Моника деб ном қўйиб олган бу қизнинг ёши Зайнабдан каттароқ, бўйдан
ҳам, ақлдан ҳам отасига тортган эди. Иккита бола кўрганига қарамай ўзини ўн олти ёшли
қизалоқ ҳис этарди. Кийиниб юришлари шундан далолат эди. Кесакполвонни, унинг қизини
билган одамлар «Ҳайдар ака қизини куёвга узатмади, аксинча бир лапашангга уйлантирди»,
дейишарди. Миш-мишларга қараганда, икки боланинг отаси айнан шу куёв тўра экани ҳам
гумонли ҳол эди.
Кесакполвон Зайнабга «Ўртоғинг ҳам уйда» деганида «кеча» ёки «бугун келди» демади. Чунки
қизи уззукун шу ўз уйида эди. Кечки пайт эри келиб олиб кетарди. Уйга боргиси келмаганида
эса у «мазам йўқ», деб қолаверарди. Эр бечора шўлтиллаб келиб, овқатни еб, шўлтиллаб
кетаверади. Агар бирорта сеҳргар урғочисига етишолмай юрган итга «Сени одамга
айлантираман, аммо шу куёвдай бўласан», деса ўша ит кўнмаса керак.
Энди нима учун Зайнабнинг Моникага ҳуши йўқлиги аён бўлгандир. Очиғини айтганда, Моника
хоним ҳам Зайнабни унча хушламайди. «Маданиятсиз, қишлоқисифат», деб бурнини жийириб
қўяди. Аммо бу қишлоқсифат кимнинг қизи эканини эслаганида жилмайиб муомала қилишга
мажбур бўлади.
Сочларига жингалак қилувчи тақинчоқлар осиб олган, спорт кийимидаги Моника хоним
Зайнабга кўзи тушиши билан «топган вақтини қара», деб бир бурнини жийирди-ю, лекин сир
бой бермай ЮЗ йиллик қадрдонини МИНГ йил кўрмай, соғина-соғина адо бўлаёзган одамдай
қувониб, қулоч ёйиб қаршилади.
— Вой Зайнабушка, жоним, асалим, — деб ўпиб кўришди. — Келганинг яхши бўлди,
сартарошни чақиртирувдим, сенга ҳам причёска қилиб қўяди. Бунақа класс сартарош шаҳарда
битта.
— Раҳмат, сочим ўзи яхши, — деди Зайнаб, юзини ундан буриб.
— Ты что, ҳозир бунақаси модний эмас.
— Олдин уйга олиб кир, дастурхон ёз, кейин сочдан гаплашасан, — деди Кесакполвон, қизига
танбеҳ бериб.
Кесакполвоннинг хотини ҳам ўзига яраша, ўхшатмасдан учратмас, деган тоифадан эди. Бўйи
эриникидан икки энликкина баланд бу аёл ўзини дунёдаги ҳамма одамлардан устунроқ деб
фаҳмларди. Ҳатто опаси билан кўришаётганда ҳам «Сен ҳам одаммисан?» дегандай беписанд
қараб қўйиш одати бор эди. Зайнаб билан кўришаётганда ҳам бу одатини канда қилмади.
Манзура ўзини камтар олиб юргани, содда бўлгани сабабли бу хотин Асадбекка яқин
одамларнинг хотинларига норасмий қайнона ҳам эди. Барча хотинлар унга қараб, титраб
туришади. Қариликни бўйнига олмаётган бу хотин ҳам қизига қўшилиб баробар пардоз
қиларди. Кесакполвон хотини билан ётмай қўйганига неча йил бўлган, эслолмайди. Хотин
тушмагур эса пардозини қўймайди. Эр ҳам «Сен кимнинг кўзига чиройли, ёш кўринмоқчисан?»
деб сўрамайди. Бу хонадондаги хизматчи аёл эртадан кечгача она-боланинг айтганларини
бажараман, деб ҳолдан тойиб кетади. Кесакполвон ўйнаш алмаштиргани каби булар хизматчи
алмаштиришдан чарчашмайди. Тўғрироғи, буларга хизматчи чидамайди. Агар бирорта олим
буларга темирдан хизматчи ясаб берса, бу ҳам ярим кунда эриб тамом бўлса керак.
Саломлашиш маросимидан сўнг ташрифдан «бағоят мамнун» эканликларини баён этишгач,
дастурхон тузоғлиқ кичик меҳмонхонага бошладилар.
Зайнаб бу хонадонга кам келган, аммо ҳар келганида уйнинг ҳашамларига, безакларига маҳлиё
бўлиб боқиб, «Нега адам шунақаларга эътибор бермайдилар», деб отасидан ғойибона
ўпкаланарди. Бу сафар ундай бўлмади — ҳашамларга ҳам, тўкин дастурхонга ҳам айтарли
аҳамият бермади.
Кесакполвон хотинини чақириб, Зайнабнинг бир-икки кун шу ерда туражагини тайинлаб
кетгач, дастурхон атрофидаги суҳбат асосан кийимлар оламидаги янгиликлар хусусида бўлди.
Гап орасида Моника хоним фақат ўзига хос фазилатни ҳам айтиб ўтишни унутмади.
— Мен любой кийимни бир марта кир бўлгунича кияман. Ювиб, дазмол қилинган кийимнинг
запахини терпет не могу. Эски кийимларимни интернатга бераётувдим. Так как савоб ҳам
керак-ку, да, жоним, — деб Зайнабга мурожаат қилди. Зайнаб энсаси қотса ҳам бош ирғаб,
«ҳа» ишорасини қилди. — Янги директорша келиб, қабул қилдирмабди. Слишком модний
эмиш. Болаларга мумкин эмасмиш. Допустим, ўзинг деревеншинасан, вкусинг — нол! Қўйиб
бер бошқаларга. Энди бермайман, плеват қиламан мен унақа паразитга.
— Аввалгисининг қилиғини гапириб бер.
— Да, чут не забыл, — деди Моника хоним. Рус тилидан дуруст илми бўлган Зайнаб унинг
эркакчасига «забыл» дейишга ғаши келди. — Аввалги директорша, битта-иккита платямни
бериб, қолганини комиссионкада соттирар экан. Вот паразит-а?
Шу хилдаги гаплар Зайнабнинг кўнглини беҳузур қилди. Ёлғизликни хоҳлаб қолган, ҳатто
Чувриндининг хотинидай мулойим, меҳрибон аёлга тоқат қила олмаган Зайнабни Худо жазога
лойиқ билиб, буларга рўпара қилдимикин, валлоҳи аълам?
Дам ўтмай хонага сочларини силлиқ тараган, хипчиндай йигит кириб келди.
— Зайнабушка, таниш асалчигим, бу Гогик, сартарошмас, класс! — деди фахр билан.
Гогикнинг ярим таъзим билан узатилган қўли муаллақ қолди, Зайнаб унга бош ирғаб қўя қолди.
Гогикнинг дастурхон атрофида бемалол ўтиришидан маълум бўлдики, у оддий сартарош эмас,
балки бу уйнинг эрка меҳмонларидан. Агар туҳмат ва ғийбат гуноҳи кабиралар сирасига
кирмаганида, биз бу гуноҳдан қўрқмаганимизда «Гогик шу қадар эрка меҳмонки, қуввати етса
она-болани олдинма-кейин кўнглини овлаб ҳам кетарди», демоғимиз ҳам мумкин эди. Яна ким
билади, валади зинонинг оиласида, ҳаромдан қайтмас одамнинг хонадонида бундан баттар
ҳолат ҳам бўлмоғи мумкин эмасми?
Икки кишининг валақлашига аранг чидаб ўтирган Зайнаб учинчиси қўшилгач, тоқат қила
олмади.
— Мазам йўқ, дори ичиб бирпас ётадиган вақтим бўлди, — деб баҳона қилди.
— Юр, менинг кабинетимга, — деди Моника хоним.
Дори масаласида Зайнаб алдамаган эди. Моника хонимнинг хонасига кириб нарсаларини
қарасаки, шошилинчда дорини унутиб қолдирибди.
— Қўявер, ничего страшного, — деди мезбон. — Бир кун ичмасанг ичмабсан. Чарчагансан.
Сенга видик қўйиб бераман, кўрсанг нервларинг успокоит бўлади. Зўр секс бор, кўрамизми?
— Йўқ, йўқ, — деди Зайнаб уни тўхтатиш учун қўлидан ушлаб. — Ҳечам кўрмайман.
— Жуда ҳам отсталийсан-да, асалчик. Обижатся қилмагину сен худди ўн тўққизинчи векнинг
одамига ўхшайсан. Кўзингни очиб қара: ҳозир йигирманчи век. Ҳамма кўради бунақани. Бу
идиотизм эмас, бу— искусство. Мен буни болаларимга ҳам кўрсатаман...
— Қўйинг, керакмас, мен кўрмайман.
— Вот, дурочка, как хочеш. Бўлмаса ётиб, дамингни ол. Постелим янги, ҳар куни янгиси
солинади.
У шундай деб чиқиб кетди.
Зайнаб турган ерида туриб қолди. Унинг чойшаби алмаштирилган ўрнига қараб қўйди-ю,
ўтиришга ҳам ирганди. Ҳайдар амакисига эргашиб келавергани учун ўзидан ўзи ранжиди.
«Нима бўлса ҳам уйимда қолаверишим керак эди», деб ўзига ўзи танбеҳ берди. Бу хонадондан
чиқиб кетишга баҳона излай бош- лади.
Чиндан ҳам айб ўзида. Қўрқув ақли-ҳушини олиб қўйиб, амакиси «юр» деса етаклаган ювош
қўйдай келаверди. Бу она-боланинг бемаъни, бетаъсирлигини билмасмиди?
Биларди. Сартарош Гогикдан бошқа ҳамма нарса, барча қилиқлар унга маълум эди. Шундай
экан, бировдан ўпкаланишга ҳожат йўқ...
У хонада бўзчининг мокисидай у ёқдан бу ёққа юраверди. «Ҳайдар амаким келсалар дорини
баҳона қилиб кетаман», деб фикр қилди.
Кесакполвон шомга яқин келди. Кечки овқатни еб бўлишгач, у алмойи-алжойи гапларини
бошлаган хотини билан қизига «Бошқа хонада ўтирларинг», деб чиқариб юборди. У боя
Зайнабни уйига қўйиб чиққанидан сўнг тайин бир иш билан машғул бўлмади. Балки, Зайнаб
билан қай тарзда суҳбат қуриш режаларини ўйлади. Кесакполвон «Агар шу фурсатдан
фойдаланмасам, ғирт аҳмоқ бўламан», деган қатъий фикрда ҳаракатини бошлашга аҳд қилган
эди.
Ҳозир Зайнаб билан ёлғиз қолганида гапни нимадан бошлашни билмай тараддудланди. У ўз
услубига хиёнат қилмаган тарзда «Аданг касал, тузалмайдиган касал, сен отангнинг ўрнини
эгалла, мен ёнингдаман», деса ҳам бўлаверарди. Унинг дафъатан сўз очолмаслигининг икки
сабаби бор: авваламбор дангал, қўпол гапи билан уни ҳуркитиб, чўчитиб қўйиши, иккинчидан
— ножўя гапини Зайнаб отасига айтиши мумкин. Ана унда иш расво бўлади. Ана унда
газетачилар тили билан айтилганда «Давлат тўнтаришига уриниш муваффақиятсизликка
учрайди».
Кесакполвоннинг жимлиги кўпга чўзилмади. Гапни узоқдан бошлади.
— Аданг Сибирда шамоллаб келиб, вақтида даволанмади, ўжар-да, ўжар. Минг марта айтдим
унга, касалхонага ёт, деб. Табибга кетгани яхши бўлди. Ишқилиб, ўша ердан тузалиб қайтсин.
Зайнабга бу гап ғалати таъсир этиб, Кесакполвонга ялт этиб қаради. У отасининг йўталиб
турганини биларди, аммо тузалмас хасталикка йўлиқиши мумкинлигини ўйлаб ҳам кўрмаган
эди. Кесакполвон ундаги ўзгаришни илғаса-да, ўзини сезмаганга олиб, гапини давом эттирди:
— Адангнинг касали оғир. Аданг ўжар. Сал ўтказиб юборди. Яна касалини ҳаммадан
яширмоқчи. Мен билан Жалил амакингни қўявер, сендан, онангдан ҳам яширган. Фақат
Маҳмуд аканг билади. Мен ҳам тасодифан билиб қолдим... Нимага яширади? Нима, битта у
касалми? Тирик жон, ҳамма касал бўлади, ётиб даволанади. Мен ўша табибни қидириб топдим.
Бу касални фақат ўша табиб даволар экан. Дўхтирларнинг ўзи ҳам тан беришаркан унга.
— Қанақа касал? — деб хавотир билан сўради Зайнаб.
— Бу шунақа касалки... — Кесакполвон чайналди.— Ғалати касал, оти эсимда йўқ, аммо
тузалиши сал оғирроқ эканми-ей...
У «Отангнинг касали — рак» дейишга тили бормади. Шундай бўлса-да, Зайнаб унинг дилидаги
гапни уқиб, бирданига ҳўнграб йиғлаб юборди. Кесакполвон «Майли йиғлаб, кўнглини бўшатиб
олсин», деб индамай ўтирди. Сўнг пешонасини, сочларини силади. «Дўнги қизим», деб
эркалади. Зайнаб сал овунгандай бўлиб, ёшли кўзлари билан унга боқди. Илтижо қилди:
— Ҳайдар амаки, жон амакижон, «Нотўғри айтдим», денг. «Билмасдан айтдим», денг. Ахир
бундай бўлиши мумкинмас-ку?!
— Чиндан ҳам билмасдан айтдим, дўнги қизим. Сен гапимни бошқача тушундинг шекилли.
Аданг табибдан қайтса, ўзинг ҳам сўрайсан. Фақат мендан билганингни унга айтма. Қайсарлиги
тутса, сенга ҳам ҳеч нима айтмайди. Менга ишонмасанг, Жалил амакингдан сўра. У табибга
аданг билан бирга кетган. Энди сен билан иккита нарсага келишиб олишимиз керак.
Биринчиси, Манзура телпон қилса, унга айт, адангни кутмасдан тўйни ўтказиб, келаверсин.
Катта тўй шу ерда бўлади.
— Нега энди? — деб ажабланди Зайнаб. — Адам бормайдиларми?
— Аданг борадиган бўлса, Манзура билан бирга кетарди.
— Мени ҳам юбормоқчи эдилар.
— Сен ҳам борма.
— Нега?
— Сенинг бошқа ишларинг бор. — Кесакполвон шундай деб бир оз сукут сақлади. Зайнаб
«қандай иш экан?» деб унинг оғзини пойлади.
— Сенга бу гапни ҳозир гапиришимнинг балки ўрни эмасдир. Лекин қачондир айтишим керак.
Олдинроқ билиб қўйганинг яхшироқми, дейман. Сен фақат гапимни тўғри тушунгин. «Адам
эрта-индин ўлиб қолар экан», деб ваҳима қилма. Лекин аданг ҳам, мен ҳам яна ўн йил
яшаймизми, юз йилми, барибир бир куни ўтамиз. Ўрнимизга эса кимдир қолиши керак.
Афсуски, менинг ўғлим йўқ. Қизимдан эса бир иш чиқмайди. Сен эса ақллисан, адангга
ўхшайсан. Акаларингдан ҳам умид йўқ. Энди улар — олим. Биздаги кооперативмооперативларга, магазинлардан тушадиган чўталларга қарашмайди. Аданг жуда кўп иш
қилган. Бизнинг шунча тўплаганимиз соврилиб кетаверадими? Соврилмаслиги учун сен
адангнинг қанотига кир. Ишни ўрган, кейин секин-аста ишни ўз қўлингга ол! Шунга ҳаққинг
бор! Сен чўчима. Ёнингда мен борман, Маҳмуд аканг бор.
Зайнаб бу гапларни эшитиб, ҳайратланди. Чунки Зайнаб ўзини эмас, дилидаги маъсума, пок
Кумушбибини, унга қўшиб ишончини, гардсиз эътиқодини осган куни отасига «Уларни ўзимга
қўйиб беринг!» дегани шунчаки алам тутуни эмас, қасос ўтининг ёна бошлагани эди. Не шодки,
бу ўтни аланга олиши учун мой сепувчи одам топилди. Зайнаб неча кундан бери қасос йўлига
қандай кириш, қандай жанг қилишни ўйларди. Унинг йўлидаги биринчи қурбон Мардона
бўлиши керак эди. Сўнг... Мардонани ишга солган одамлар...
Зайнаб мана шуларни ўйлади-да, Кесакполвон учун ҳеч кутилмаганда:
— Хўп, амаки, — деди.
Кесакполвон бу гапни эшитиб, нима дейишни билмай қолди. Чунки у Зайнабдан рад жавобини
кутган, шунга яраша гап тайёрлаб қўйган эди. У бир неча нафас ҳукм сурган ҳайронлик
исканжасидан қутулиб:
— Баракалла, дўнги қизим, мен сенга ишонган эдим, — деди. Сўнг қўшиб қўйди: — Кўз
ёшларингни арт. Асадбекнинг қизи йиғламаслиги керак... адангнинг касалини эшитганларнинг
баъзилари жанозани ўқишганга ўхшайди. Уларнинг жанозалари ўзларига буюради. Мен
ўзимнинг жонимни берсам ҳам, адангни сақлаб қоламан. Жалил амакингга ҳам шунақа
деганман, сўраб кўр. — У бир оз сукут сақлади-да, кейин дадил овозда давом этди: —
Билмаганлар билиб қўйиши керак: Асадбек ўлмайди! Айниқса, сен адангнинг ёнида турадиган
бўлсанг сира-сира ўлмайди!
— Айтганингиз келсин, — деди Зайнаб кўз ёшларини артиб.
Айни дамда бу дунёнинг дастлабки сўқмоғида қоқилган, ҳали ҳаётнинг паст-баланд кўчалари,
аламлари, ситамларидан бехабар жувон билан ёвузлик дунёсидаги янтоқзорларни ялангоёқ
кезиб катта бўлган одам ўртасида ғойибона битим тузилаётган эди. Кесакполвон дастлабки
алам-ситам тузини тотиб, фарёд ураётган жувонни ўз дунёсига чорлаётган эди.
— Дўнги қизим, сени биров ранжитса, мен борман. Сенинг кўз ёшинг сира ҳам тўкилмаслиги
керак. Мен бошингга тушган кулфатларни сал-пал биламан. Энди бунақаси бўлмайди.
Зайнаб «Ростдан биласизми? Адам айтдиларми?» дегандай ялт этиб унга қаради. Бир оз уялиб,
юзи қизара бошлади. Лекин ўзини тезда қўлга олди: йиғлаши мумкин бўлмаган Асадбекнинг
қизи уялмаслиги ҳам шарт!
— Амаки, гапингиз рост бўлса, менга бир одамни топишга ёрдам беринг, — деди у қатъий
равишда.
«Жамшидни айтади шекилли? Жамшиднинг тириклигини билармикин?» — деб ўйлади
Кесакполвон.
— Ёрдам берасизми? — деб қайта сўради Зайнаб.
— Албатта ёрдам бераман, айт, кимни топиб берай?
— Бир хотинни.
— Хотинни? Оти нима экан?
— Мардона. Мен касалхонада ётганимда у ҳамшира эди.
— Мардона дегин?.. — Кесакполвон Ғилай Шомилнинг Москвага кета туриб айтган гапини
эслади. Унинг нимадан хавотирда эканини энди сал тушунгандай бўлди. — Мардонани нима
қиласан?
— Уни... ўлдираман! — шундай деб Зайнаб муштларини сиқди.
Кесакполвон унинг важоҳати ўзгарганини сезиб, аҳди қатъий эканини англади. Бу ҳам унинг
учун муддаонинг ўзи эди.
— Мардона керак бўлса, топамиз-да, — деди Кесакполвон, сўнг ўрнидан туриб телефон
гўшагини кўтарди-да, лозим рақамни терди. Аёл кишининг овозини эшитгач: — Алло, Мардона,
сенмисан? — деди. «Йўқ, мен сингиллариман», деган жавобни эшитгач, «Опангни чақир»,
деди.
Буни эшитган Зайнаб ҳанг-манг бўлиб қолди. У «Мардона аллақачон қайси бир шаҳарга қочиб
кетган, уни бир ойми, бир йилми қидириш керак», деб ўйларди. Худди тушда содир бўлгандай
бир дақиқада топилиб турса?.. Зайнаб шунисига тушуна олмади. Умуман олганда, у тўғри фикр
юритган эди. Мардона бошқа шаҳарга жўнашни ихтиёр этганда Ғилай қўймади. Аввалига «Сен
қўрқаётган Асадбек бугун-ерта инига кириб кетади», деди. Кейин эса, Чувринди ихтиёрига
ўтиб имкон тополмади. Шу сабабли ҳам Кесакполвондан уни эҳтиёт қилишни сўраган эди.
Қўйни бўрининг қўлига топшириб кетаётганига унинг ақли етмади.
Мардона у томондан гўшакни олди шекилли, Кесакполвон Зайнабдан кўзини узмаган ҳолда
гапирди:
— Алло, Мардона, ўзингмисан? Шомилбек Масковдан телпон қилмадими? Менга бир гап айтиб
кетувди. Ҳа, қулоғингга айтаман. Ҳозир бораман, кутиб тур.
Гўшакни жойига илиб, Зайнабга «Хўш, ана, топдим. Энди нима қиласан?» дегандай қаради.
Кейин Зайнабнинг ажабланаётганини кўриб изоҳ берди:
— Ҳосилнинг Ғилай Шомил деган югурдаги бўларди. Мардона ўшаники. Ҳосил отилган кун бир
борган эдим.
«Ҳосил отилган кун? Ким отди?» — деб ўйлади Зайнаб, аммо саволини тилига чиқармади.
Чунки у Ҳосилбойваччанинг исминигина эшитган, ўзини эса кўрмаган эди. Отилган вақти,
сабабини билиш унинг учун айтарли шарт эмасди.
— Қани, борамизми? — деди Кесакполвон.
— Билмасам... — деди Зайнаб қатъиятсизлик билан.
— Бўшашма, дадил бўл! Сен Асадбекнинг қизисан. Биринчи қадамда лалайсанг, иш пачава
бўлади. Тур, кетдик!
Йўл-йўлакай Кесакполвон Зайнабга қасос олиш йўлларини ўргатди, қасос олишдан кейинги
ҳузурни таърифлади.
Зайнабни кўргач ҳайратдан лол қотган Мардонанинг аҳволини тасвир этмоққа қалам ожиз. Ҳа,
аввал ҳайратланди, сўнг бу ҳайрат ўрнини қўрқув сели эгаллади. Ҳатто аъзойи-баданидан жон
чиқиб кетгандай бўлди.
Ҳосилбойвачча отилган куни Ғилай Шомил бу ерга Кесакполвонни бошлаб келиб, туни билан
маишат қилгач, эрта саҳарда Мардона ётган хонага кирган эди.
— Иш бузилди, — деган эди у афсус билан. — Шеф инига кириб кетди. Мен билан келган
пакана янги шеф. Тайёрланиб тур, сени бошқа ёққа кўчираман.
Бир неча кундан бери Шомилнинг келишини, бошқа ёққа кўчиришини кутарди. Кутгани келмай,
кутмагани келди. У ҳожасининг истаги билан кўп қизларни игнага ўтқазди, яъни гиёҳвандга
айлантириб берди. Кўп бокира, аммо алданган ёки қўрқитилган қизларнинг номуси ҳам шу
уйда булғанди, бедарак йўқолган ёш қизларнинг сўнгги излари ҳам шу уйда қолган. Бу ишлар
кимгадир фожиа бўлиб туюлиши мумкин, ким учундир даҳшат, аммо Мардона учун бу оддий,
эътибор беришга ҳам арзимайдиган воқеа саналарди. Эсини йиғиб, ўз номуси учун
курашмоқчи бўлган қизларни «Бахтинг келганда маишат қилиб олсанг-чи, қаерда
бузилдинг, ким бузди, сенга барибир эмасми? Маишат қилиб, пулини шилсанг-чи?» деб койир
эди. Улар бир кунмас бир кун ёқамдан олар ёки кўкрагига ўлим фариштасининг бемеҳр
юрагини жойлаб келар, деб ўйламаган эди.
Тўғри, Зайнаб топширилганда дастлаб чўчиди. Иш орқага қараб кетгач эса қўрқа бошлади.
Бекор қўрқмаган экан, мана, ўлим фариштасининг номи билан келиб турибди.
— Зайнаб, айб менда эмас, буюришди, — деди Мардона титроқ овозда.
— Ичкарига кир, — деб буюрди унга Кесакполвон, кейин «Дадил бўл», деган маънода
Зайнабни секин туртиб қўйди.
— Ичкарига кир! — деб бақирди Зайнаб.
Бу бақириқ Мардонага «Сенга ўлим!» деган ҳукм маъносида эшитилиб, эсхонаси чиққан ҳолда
тисарилди.
— Уйда ким бор? — деб сўради Кесакполвон.
— Бир қиз... сизга... Ўғлим...
Кесакполвон орқада турган йигитга қаради:
— Боласи билан қизни бир хонага тиқ, — деб буюрди.
— Нима қилмоқчисизлар? — деб йиғламсиради Мардона.
— Гаплашиб оламиз. Ётоқхонангга кир!
Қўрқувдан титраб-қақшай бошлаган Мардона буйруқни бажарди. Улар олдинма-кейин ётоққа
кирдилар.
— Мана, қизим, бу ифлос сеники. Пичоқда тилиб ташлайсанми, отасанми, ўзингнинг ишинг.
— Менинг айбим йўқ, — деб чинқирди Мардона жон ҳолатда. — Менга буюришди.
— Ким буюрди? — деб сўради Зайнаб. Энди у ҳам титрай бошлаган эди. Мардонани қўрқув,
жон аччиғи, Зайнабни эса қасос, нафрат ўти титроққа солган эди.
— Менга Шомил ака, Шомил акамга Ҳосил ака...
— Баланд дорга осиляпсан, — деди Кесакполвон. — Ҳозир Ҳосил акангни кўрасан.
— Йўқ! — деб қичқирди Мардона.
— Амаки, сиз чиқиб туринг, — деди Зайнаб.
Кесакполвон Зайнабнинг қўлига пичоқ тутқазиб чиққач, Мардона ўзини ерга ташлаб, уввос
тортиб йиғлади:
— Боламга раҳмингиз келсин, Зайнаб. Тавба қилдим, кечиринг.
— Мендан олдин ҳам қилганмидинг бу ишни? — деб сўради Зайнаб.
Эшик орқасидаги Кесакполвон худди Асадбекнинг овозини эшитгандай бўлди. Ҳарҳолда овоз
Зайнабники, оҳанг эса Асадбекники эди.
— Яширмайман, бўлган бу ишлар. Мен фақат буйруқни бажарар эдим.
— Сен ўлишинг керак, — деди Зайнаб унинг кўзларига қарамасликка ҳаракат қилиб.
— Зайнаб, кечиринг...
— Қўлларингни чўз! — деб буюрди Зайнаб. — Игна санчадиган қўлларингни чўз.
— Нега, Зайнаб?
— Кўрмоқчиман, менинг кўкракларимни ҳам шу қўлларингда эзғилагансан-а? Чўз деяпман, мен
бир кўрай, қонлимикин бу қўллар.
— Қон йўқ, тоза, — деб қўлларини чўзди Мардона.
Шунда Зайнаб пичоқни бир силтаб унинг билагини тилиб ташлади. Мардона чинқириб юборди.
Тирқираб отилган қонни кўрган Зайнаб ҳам қўрққанидан бақирди. Бу овозларни эшитган
Кесакполвон шошилиб ичкарига кирди. Зайнаб йиғламсираб бошини унинг кўксига қўйди.
— Уни ўлдир, — деди Кесакполвон. — Унга қара, қўрқма, ўлдир! Агар сенинг ўрнингда у бўлса
бирпасда ўлдириб қўяди. Сен уни қийнаб ўлдир!
— Йўқ, ўлдиролмайман, — деди Зайнаб йиғламсираб.
— Агар ҳозир ўлдирмасанг, кейин ҳеч қачон қилолмайсан бу ишни.
— Йўқ, амаки, қўлимдан келмайди...
— Унда қараб тур, — Кесакполвон шундай деб Зайнабни Мардона томон қаратди-да, унинг
қўлидан пичоқни олди. Мардона ўзини ҳимоя қилишга улгуролмай ҳам қолди. Кетма-кет
урилган пичоқ зарбидан омонатини топширди.
Биринчи марта пичоқ урилгандаёқ Зайнаб хонани тарк этди. Кўчага чиқиб, машинага ўтириб
олди. Дир-дир титрай бошлади.
Зайнаб «Асадбекнинг қизи» бўлиши ҳаргиз мумкин эмасди.
Кесакполвон билан йигит ярим соатлардан кейин чиқишди. Йигит болачани ёстиқ билан
бўғаётганида Кесакполвон дўмбоқ қизни татиб кўрди. Шу билан қутуламан, деган қиз ҳам
ёстиқда бўғилди.
Машина ўрнидан жилгач, Кесакполвон керишиб қўйди-да:
— Бугун бир-ир савоб иш қилдим. Бу дунёни иккита шилтадан тозаладим, — деди.
Тасодиф шуки, Мардона пичоқланган куни Москвада Ғилай Шомил ҳам ўлдирилди.

Қош қорайиб, овқат пишгач, Ҳабиб Сатторовни онасининг уйига чақирдилар. Келини келтириб
қўйган мошхўрдани тез-тез хўриллатиб ичиши Рисолат кампирга ёқмади.
— Мунча ҳовлиқиб ичасан, уйингга шошяпсанми?— деди у, кейин бир пичинг билан ўғлини
«узиб» олмоқчи бўлди: — Ойтовоқ хотининг «тез келинг» деганмиди?
Ўз хаёлларига банди бўлган Ҳабибга бу пичинг таъсир этмади, оддий савол ўрнида қабул этиб,
осойишталик билан жавоб қайтарди:
— Шошаётганим йўқ, ойи, мошхўрда қайноқ экан. Бугун кетмайман, қоламан.
— Мошхўрдани сал совугандан кейин ичса, мазали бўлади, ҳовлиқма. Хотининг нимага
келмади?
— Ҳайронман, келмоқчи эди. Келиб қолар.
— Келиб бўпти. Қайниси ўлиб кўк ҳам киймади. Бегонага ўхшаб келиб-кетиб юрди.
— Ойи, қўйинг эски гапларни, энди аҳил яшашимиз керак. Мен яқинда яна Москвага кетаман.
Энди кўпроққа кетаман. Ўша ерда ишлайман.
— Шошилма, аввал мен ўлай, кейин қаёққа борсанг бор.
— Ойи, бормасам бўлмайди, унақа деманг. Келинингиз қолади.
— Уни қара-я! Ўша ойтовоғинг менга қарарканми? Жағимни боғларканми? Кетавер, ўлигим
кўчада қолмас, мен ўлсам шу Хонзода қизим кўмади.
Хонзода она-бола орасида гап қочаётганини билиб, чойни янгилаб келиш баҳонасида
ташқарига чиқди.
— Сен бола, илмдан бошқа нарсани ўйламайсан ҳеч? — деб аччиқланди кампир. — Хонзода
энди менга ким? Ҳеч ким! Барака топсин, қараб турибди. Эрта-индин биров оғиз солса, эрга
тегади-кетади. Ёш жувон кўчада қолмайди. Сен қўрқма, мен узоқ яшамайман. Ҳар куни уканг
тушимга кириб чақиряпти...
— Ойи, қўйинг, — деди Ҳабиб, косани нари суриб.
— Жаҳл қилмай, овқатингни ич. Пешонам асли шўр экан. Анварим тирноққа зор ўтди. Сенга
яхши хотин учрамади. Жим бўл, ёнини олма.
— Ёнини олаётганим йўқ. Хўп ойи, сиз нима десангиз шу. Эрталаб сизни уйимга олиб кетаман.
— Бекор айтибсан. Бу уйда аввал аданг раҳматликнинг руҳи кезиб юрарди. Энди у Анварим
билан биллалашди.
Ҳабиб Сатторов шу зайлдаги дам жаҳл аралаш, дам аламли, дам ҳасратли гапларга қўшиб
овқатини ичди. Яна бир оз гаплашиб ўтиргач, Рисолат кампир:
— Қоладиган бўлсанг, укангнинг уйига чиқ. Хонзодам менинг ёнимда ётади, — деди.
Ҳабибнинг нияти ҳам шу эди. Онасини икки ёноғидан ўпиб, ташқарига чиқди.
Ҳовлида бир оз турди.
Ҳаво худди туғолмай қийналаётган хотинга ўхшайди. Ёғса ёға қолмайди, очилса очила
қолмайди. Тунд бўлиб киши юрагини сиқади. Ҳабиб Сатторов юрти қуёшини соғиниб келган
эди, аксига олиб ҳаво ҳам уни тундлик билан қаршилади. Англиянинг тумани, Москванинг
рутубатидан безган эди. Ҳеч чекмайдиган одамнинг бирдан чеккиси келди. Хаёлини чалғитиш
учун атрофига қаради. Ҳаммаёқ ютаман деб турибди. Анвардан сўнг ҳовли ҳам ҳувиллаб
қолгандай эди. Ҳовлидаги бирон дарахтнинг шохлари кесилса ҳам ўрни сезилиб турганда,
бутун бошли бир одамнинг йўқлиги билинмайдими?
Ҳабиб Сатторов бир неча дақиқа мақсадсиз, маънисиз тургач, оғир қадамлар билан бир-бир
босиб Анварнинг уйи томон юрди.
Ўша етим уй, ўша бир оёғи каноп билан боғланган етим стол, етим қалам, дафтарлар...
Беихтиёр дафтарлардан бирини олиб варақлади.
«...Во ажаб! Одамнинг заҳари илонникидан кучли эканини билмабман. Бугун ноолим,
ноакадемик Холидий деган аблаҳ устоз Ҳикмат Ўролов номини булғаш учун бир арава ахлат
ағдарди. Мақоласи билан газетани ҳам ҳаром қилди. Қузғун бургутни ахлат титишда айблади.
Устознинг уйларига бориб зўр бир ривоят эшитдим. Бир куни буни шеър қилишим керак. Мана
у:
«Луқмони ҳаким йўлда бораётсалар бир уйдан нола эшитилибди. Кирсалар хаста одам
оғриқларга чидаёлмай дод дер эмиш. Табиблар келиб, уни бугун-ерта ўлади, дейишибди экан.
Луқмони ҳаким хастанинг билак томирини ушлаб кўриб дебдиларки: «Дардингизга даво бор.
Илон заҳри сизга шифо бергай». Хаста дебдики: «Илон заҳрини мен қайдан топай? Бир бедаво
бўлсам... Ё мени шу аҳволда ташлаб кетаверасизми? Оллоҳ менинг зоримни эшитиб, Луқмони
ҳакимга рўбарў қилганида эди, у зот мени ташламас эдилар». Луқмони ҳаким бу нолани
тинглаб айтибдиларки: — «Зинҳор ташламасман». Хуллас, ҳазрат Луқмони ҳаким илонзорга
бориб бир ёшроқ илонни бўғзидан бўғиб турибдилар. Шунда илон иттифоқо тилга кирибди ва
дебдики: «Эй инсон фарзанди, сен нечун мени бўғаётирсан? Оллоҳнинг менга берган жабрлари
камми эди?» «Оллоҳ сенга қандай жабрлар қилди?» деб сўрабдилар Луқмони ҳаким. «Мени
кўримсиз қилиб яратди, одамлар кўрсалар мендан қочадилар. Мени ертубан қилиб қўйди,
судралиб юришга маҳкум этди. Энди сен мени бўғиб, жонимни оларсанми?» Луқмони ҳаким
дебдилар: «Шундай қилмасам бир одам ҳаётдан кўз юмар». Илон дебди: «Ажаб! У одамни
сақлаб қолмоқ учун мени ўлдирасанми? Ахир у ҳам Оллоҳнинг бир махлуқи, мен ҳам. Бир
жонни сақлаб қолмоқ учун иккинчисини маҳв этмоқ шартми? Эй инсон боласи, сен айт: мен
бировни чақсам, менинг заҳримни даф эта оласанми?» Луқмони ҳаким айтибдилар: «Ҳа, даф
эта оламан». Илон дебди: «Унда менинг заҳрим кучли эмас экан. Дунёда шундай заҳар борки,
сен уни зинҳор даф эта олмассан!» «Қандай заҳар? Қора қуртникими?» — дебдилар Луқмони
ҳаким. «Э, йўқ, — дебди илон. — Дунёда энг кучли заҳар — одамнинг заҳри. Бунга даво йўқтур.
Одам одамни чақса, албатта, ўлим ҳақдир! Оллоҳ биз — илонларни тубан қилиб яратди. Аммо
биз бир-биримизни чақмаймиз. Сиз — одам болаларини юқори қилиб яратди, сиз бирбирингизни чақиб ўлдирасиз. Сен жонини сақлаб қолмоқчи бўлган хастага менинг заҳрим даво
эмас, янглишма. Уни ўз дўсти чаққан. Унинг заҳрига даво топа олмассан. Бунга ҳатто Луқмони
ҳаким ҳам даво топмагай. Қўй, у ўлаверсин, азобларидан қутула қолсин...»
Холидий қанча одамни чақди? Яна қанчасини чақади? Унинг шогирдлари-чи? Бургут
полапонини баланд қоялардан ташлаб, мағрур парвоз қилишни ўргатар экан. Қузғун эса
боласига ахлат титишни ўргатади. Холидий қузғуннинг институтдаги шогирди — болаларидан
нимани кутиш мумкин? Мен улар билан олишайми? Сўнг... мендан ҳам ахлат ҳиди келиб
турса...»
Ҳабиб Сатторов бу сатрларни ўқиб, ўйланиб қолди: «Калласи жойида эди, балога ақли етарди.
Бу дунёга нима учун сиғмай қолди, ҳайронман. Улар ахлат титса титаверсин, сен титма. Баланд
учавер. Мана Соҳиб Пўлатов ҳам шунақа хилидан. Мен у билан олишиб вақтимни зое
ўтказишим керакми? Мени ишдан бўшатиши — чаққаними? Тупураман мен унинг ўзига ҳам,
чақишига ҳам. Англиядаги китобим чиқса ўлади куйиб, тўлғониб, ўзини ўзи чақиб ўлади...»
Дафтардаги сўнгги ёзув шу эди. «Ўлимидан аввал ёзган шекилли», Ҳабиб Сатторов шундай деб
ўйлаб олдинги ёзувларга кўз ташлади. Арабий ёзувли бир неча саҳифанинг ҳошиясига
битилган шеърий сатрлар диққатини тортди:
«Менда ажиб ҳолдир азизим,
Тилим забун, лолдир, азизим...»
«Ассалом, ҳар дилдан қувғинди андуҳ!
Ассалом, ҳеч кимса суймас изтироб!
Кўникиб кетмиш-а сенга бу тан, руҳ,
Ўқиш бисёр бўлди сени бобма-боб...»
Ҳабиб Сатторов шеърнинг руҳини англамади. «Шеър ёзиб бошини қотирмаганида аллақачон
диссертатсия ёқлаб, олим бўлиб кетарди», деб ўйлади-да, дафтарни яна варақлади:
«Ҳурлик ниманинг эвазига берилди? Қонлар эвазигами? Жонлар эвазигами? Жон беришга
тайёр азаматлар борми бу улуғ Туркистонда? Хумоюн Мирзо хасталигида табиб Бобур Мирзога
«Энг қадрли нарсангизни атанг», деганда шоҳ Бобур «Энг қадрли нарса — жоним, жонимни
берайин», деган экан. Хаста она Туркистонга ким жонини фидо қилади? Ўлимдан қўрқмас,
ботир ўғлонлар наҳот бутунлай қирилиб битган? Бу қандай ҳаёт ўзи? Кун бор — қуёш йўқ,
осмон бор — юлдузлар йўқ. Ватан бор — ватанпарвар йўқ. Бешикдан тобутга етгунича ҳамма
пионер — кашшоф. Ўрусия нима деса, «Доим тайёр!» деб турамиз. Ватан арзонга сотилди,
сотиляпти... жуда арзон...
Аммо... бу узоқ давом этмайди. Ботир ўғлонларнинг руҳи қайтади ота юртга! Қадимгидай зўр
давлат бир кун бўлажак! Ана ўшанда келажакдаги ботирлар биз — хоинларни лаънатлайдилар.
Бизнинг руҳларимиз уларнинг лаънат тошлари остида эзилади. Шундай бўлиши керак! Биз
шунга лойиқмиз! Бундан баттарига-да лойиқмиз! Алихонтўра Соғуний домла айтган эканлар:
«Агар ўзбеклар ошнинг атрофига бирлашгандай бирлашганларида эди, аллақачон эркка
эришган бўлар эдилар».
Мен бу ақлли сатрларга озгина таҳрир киритмоққа жазм этаман:
«Агар ўзбеклар тўпланиб, тўй-маърака ошига ошиққанлари каби имонга ошиққанларида эди,
мустақилликка шубҳасиз эришардилар.
Улуғ Туркистонни фақат имон бирлаштиради.
Вақт бўлдики, Туркистон имондан узоқлашди. Оқибатда мустаҳкам бир давлатнинг ярмини
Ўрусия, ярмини Хитой эгаллаб олди. Ҳозирги ҳар икки давлатнинг қизил байроқлари
мусулмонларнинг қони ила қизармишдир.
Оталарининг хато-камчиликларини такрорлаган авлод — нодондир.
Имонга қайтинглар дейилса, айримлар Ўрта асрга қайтамизми, дейди. Қани эди, ўша асрларга
қайтилса-ю, хоразмийлар, берунийлар, темурлар етишиб чиқса. Ўрта аср мусулмончилиги
дунёни нурафшон этди, ақл билан бойитди. Агар Беруний ернинг думалоқлигини кашф этмаса,
Европа бунинг уддасидан чиқа олармиди?..
Ўз тарихини бузувчи кимдир? У ўз ота-онасини ўлдириб, пишириб еган фарзанд кабидир...
Бундайлар қаро ер бағрига қайси юз билан борарлар?..»
Бу фикрларни ўқий туриб, Ҳабиб Сатторовнинг юраги ҳаприқиб кетди. У укасининг қалбида
шунчалар дард борлигини билмас эди. Била олмас ҳам эди, чунки у бундай туйғулардан анча
узоқ эди. Унинг логарифмлар билан тўла миясида бундай фикрларга ўрин йўқ эди.
«Савол:
— Дунёда барча нарсадан ғолиб нима?
Жавоб:
— Ақл.
Савол:
— Бир нарса борки келади-кетади, аммо кўриб бўлмас, ушлаб бўлмас, бироқ келиб-кетганини
билиб турамиз, бу надир?
Жавоб:
— Бу — замондир!
Ҳа, замон! Қонли замон, қотил замон! Ўзбекнинг содда йигитлари ҳарбийга олиниб, темир
тобутларда тантана ила қайтариляпти. Ақл эса жим... Афғондан келган тобутлар кўп. Мусулмон
йигитга қурол бериб мусулмонларга қарши урушга ташларлар. «Доим тайёр!» Энди эса уриб
ўлдирилган йигитларнинг мурдалари кела бошлади.
«Нима қилиб қўйдим мен, эвоҳ...
Ахир бахтга бердим-ку озор...
Кўзларимдан сачрайди минг оҳ,
Вужудимга кўчади мозор...»
Ўз фарзандларининг шафқатсизларча ўлдирилишига бефарқ қаровчи халқ қандай халқ экан!!!
Ҳурлик ва хўрлик... Ёзилишда фарқ биргина ҳарфда. Бу фарқни йўқотиш учун нелар керак
экан?..
Хаста руҳни ўлдириш мумкинми? Билмайман. Ҳарҳолда шунга ҳаракат бор. Эски шаҳардаги
тарихий жойларнинг бузилишидан мақсад шу бўлиши керак. Босқинчи Ўрусия аскарларига
қарши партизанлик уруши олиб борган азаматларнинг маркази бўлган жой бузилиб, ўрнига
баҳайбат меҳмонхона қурилиб, унга «Москва» деб ном берилди. Бу ерларда қанча
мусулмонларнинг қони тўкилган эди. Нима, бу тасодифми? Мозорлар устидан йўл солиш,
мозорлар ўрнига кинотеатрлар қуриш ҳам тасодифми? Ёки меъморнинг калтабинлигими? Йўқ,
бунинг замирида кучли сиёсат бор... Хаста руҳни ўлдириш сиёсати...
Биз шаҳидлар руҳини оёқ ости қиляпмиз...»
Шу ерда яна арабча ҳарфларни ўқий олмай, пастки сатрларга кўз югуртирди:
«Бу — «Оли Имрон» сурасидан. Собитхон айтиб эди, мен ёзиб олдим. Шаҳарни Ўрусия
аскарларидан ҳимоя этиб шаҳид кетганлар руҳига мос туюлди менга. Маъноси «Аллоҳнинг
йўлида қатл бўлганларни ўликлар деб ҳисобламанглар. Балки улар тирик. Лекин сизлар
сезмайсизлар...» Чиндан ҳам улар тириклар. Биз эса буни сезмаймиз. Шу даражада бефаҳм
авлодмиз.
Шаҳидлар: «Парвардигор йўлида шаҳид бўлиб, сўнг тирилсам, яна шаҳид бўлиб, яна тирилсам,
сўнг яна шаҳид бўлсам», деб орзу қилар эканлар.
Бизнинг орзуимиз нима? Қорин тўқлиги. Тинчлик... Тинчликни нотўғри тушунамиз. Озод, ҳур,
эркин юртга тинчлик керак. Истибдоддаги мамлакатга-чи?.. Жиҳод, жиҳод керак. Қайси бир
китоб қаҳрамони «Озодлик ёки ўлим!» деган экан. «Ҳуррият ёки ўлим!» дейдиган замонлар
келарми?..»
Бу фикрлар Ҳабиб Сатторовга оғир туюлиб, ҳазм қила олмади. Дафтарни ёпди. Ҳовлига чиқиб
бир айланиб келди. Онасининг уйида чироқ ўчибди. Азадор хонадонда радио-телевизор
қўйилмагани учун барвақт ётишган эди. Ҳабиб Сатторов ҳам чарчаганини ҳис қилди. Уйга
кириб ётди. Уйқу босиб келса-да, ухлай олмади. Кўзи илинди дегунча юраги ҳаприқиб уйғониб
кетаверди. Ўрнидан туриб ўтирди, яна ётди. Бўлмади. Яна турди. Меҳмонхонага чиқиб оёғи
чўлоқ столга яқинлашди.
Шунда...
Шунда дераза ёришиб, нур оқиб кирди. Қулоғи шанғиллади. Сўнг майин овоз эшитилди:
— Бизни кутмаганмидинг?
Ҳабиб Сатторов юрагига қўрқув оралаб, атрофига олазарак боқди.
— Сен бизни кўра олмайсан.
— Кимсиз? — деб беихтиёр пичирлади Ҳабиб Сатторов.
— Қўрқма, биз сенга фақат яхшилик истаймиз.
— Кимсиз? — деб пичирлади яна Ҳабиб Сатторов.
— Биз бошқа сайёраданмиз.
— Қайси сайёрадан?
— Сизлар Чаён юлдузлар туркуми, деб атайсизлар. Биз эса Зурру деймиз. Зурру — нур ўлкаси
дегани...
— Бўлиши мумкин эмас.
— Мумкин. Деразага қара!
Ҳабиб Сатторов деразадан оқиб кираётган нурга қараб укасини кўрди. Жиннихонадаги сўнгги
тунни бедор ўтказаётган Анвар чойшабни олиб йиртди-да, арқон қилиб эшди. Сўнг эшик томон
юрди. Остонага етганида изига қайтди. Қоғоз-қалам олиб ёзди.
Шу онда Ҳабиб Сатторов яна ўша овозни эшитди.
— Нима ёзганига қизиқяпсанми?
— Ҳа.
— Ўқиб берамиз:
«Бошгинамга ағанаган катта тоғлар, алвидо!
Мен кетарман ҳасратланиб, руҳи соғлар, алвидо!
Бу дунёнинг шўришига навниҳоллар тебранинг,
Эслироқ боғбони йўқ, қолди боғлар, алвидо!
А с қ а р Қ о с и м».
Овоз тинди. Анварнинг ҳаракати эса давом этди. Бўйнига сиртмоқ солаётганда Ҳабиб
Сатторовнинг лаблари титради. Осилганича типирчилаётган укасини кўргач, «Анвар!» деб
додлаб юборди. Кафтлари билан юзини тўсиб ҳўнграб-ҳўнграб йиғлади. Куни билан келмаган
йиғи энди селдай босди. Йиғлаб-йиғлаб кафтларини юзидан олиб, яна деразага қаради. Нур
йўқолмабди.
— Нима истайсизлар мендан? — деб пичирлади у.
— Уканг билан гаплашишни хоҳлайсанми?
— ...
Сукут ризолик аломати сифатида қабул этилиб, ҳозиргина типирчилаётган укаси ўрнида, оппоқ
либос кийиб олган, акасига кулимсираб қараётган Анвар кўринди.
— Ака, яхши келдингизми? — деб сўради у.
— Анвар, жон укам, нега ундай қилдинг? Ҳеч бўлмаса ойимларни ўйлашинг керак эди.
— Ойимни кутяпмиз.
— Ундай дема.
— Сиз ҳам келасиз.
— Бекор гап!
— Ишдан ҳайдашибди-ку?
— Ишдан ҳайдашса нима қилибди. Калламдан илмни суғуриб олишолмайди-ку?
— Ака, келинг, бу ер яхши...
— Бекор гапларни гапирма...
Анвар чекиниб, таниш овоз эшитилди:
— Уканг тўғри айтади. Биз сени зўрламаймиз. Ўзинг руҳан тайёрланиб келасан.
— Йўқ! Йўқ! — Ҳабиб Сатторов шундай деб яна кафтларини юзига босди. Бир неча нафас
шундай тургач, кўзларини очди: нур йўқолибди. Ҳаммаёқни сукунат босган. Ўзи терга ботган,
лаблари титради. У бир оз гангиб турди-да, шошилиб уйдан чиқди.
Тунни ҳовлида бедор ўтказди. Совқотиб кетса ҳам уйга қайтиб кирмади.
Келини тонгда туриб ювингач, уни саволга тутди. Хонзода Анварнинг дераза олдида қотиб
туришини айтгач, ҳайратланди.
«Бу не сир-синоат бўлди?» деб боши қотди.

Ҳабиб Сатторовнинг бир кечада кўзлари киртайганини кўрган хотини безовталаниб:
— Ҳа, адаси, тинчликми? — деб сўради.
— Тинчлик, — деди Ҳабиб Сатторов тўнғиллаб, — нега бормадинг?
— Қизингиз ўқишдан иситмалаб келди...
— Қизим ёш гўдак эмас-ку, дори-пори бериб, бориб келсанг бўларди. Сен туфайли мен
эзилишим керак. Анварни нимага айтмадинг?
— Ишга бораман, деб турувдингиз, ортиқча ҳаяжонланманг, девдим.
— Ҳе, сендақа меҳрибонни... — Ҳабиб Сатторов анчадан бери қилмаган ишини қилди:
хотинини бўралаб сўкди. Хотини бундан ранжиб, бир кўтарилмоқчи бўлди-ю, эрининг феъли
бошқачалигини фаҳмлаб, ўзини тийди.
Ҳабиб Сатторов тунги воқеа нима эканига жавоб топа олмади. У қўшниси, физика билан
шуғулланувчи олим дўсти Умар Бахтиёровга учрашишни хаёл қилиб, азонлаб келган эди. Умар
Бахтиёров биоқувват, пара-психология ҳақида унга баъзан гапириб қоларди. Бу маърузалар
Ҳабибга ёқмасди. Ҳар икки тушунчани ҳам ғайрифан деб ҳисобларди. Бир куни шундай деганда
Умар Бахтиёров пичинг билан:
— Худди совет олимларига ўхшайсиз, — деган эди.
— Совет олими бўлмай кимман? — деб ажабланган эди Ҳабиб Сатторов бу кинояни англамай.
— Парапсихологияни фақат совет олимлари инкор этишади. Бу фанни бутун дунё ўрганади, —
деб куюниб изоҳ берган эди у.
Тунги воқеадан сўнг Ҳабиб Сатторов биринчи бўлиб шу қўшнисини эслади. Бахтига Умар
Бахтиёров уйда экан. Сочлари умуман тўкилиб битган, Ҳабиб Сатторовдан бир ёш кичик бу
олимнинг ҳаракати серғайрат, гапириши ҳам шунга яраша эди. У тез гапирганидан айрим
фикрларини уқиб олиш қийин бўларди.
— Бир маслаҳатли иш чиқди, — деди Ҳабиб Сатторов, — фақат шартим бор: секин,
шошилмасдан гапирасиз.
— Албатта-албатта, — деди Умар шартга кўниб.
Ҳабиб Сатторов тунги воқеани умумий тарзда айтиб бергач, у ғолиб одам кулгуси билан кулди-
да:
— Худодан қайтибди, — деди.
— Нимага унақа дейсиз?
— Сиз бир пайтлар менинг гапларимни ғайрифан дер эдингиз. Исботига ўзингиз учрабсиз.
— Менга гина қилманг, менга тушунтиринг, — деди Ҳабиб Сатторов бир оз асабийлашиб.
— Бу биоенергетик чакраларнинг иши, — деб оҳиста гап бошлади Умар. — Яъни —
биоенергетик марказ десак ҳам бўлади. Одамлардаги биоқувват ҳам электр қувватига ўхшаб
«манфий» ва «мусбат» бўлади. Икки одам биоенергетик майдон ҳосил қилади. Яъни бир одам
иккинчи одамга аура орқали, яъни нурланиш орқали таъсир қилади. Одамда нечта кўз бор? —
Умар Бахтиёров шу саволни бериб муғобирларча кулимсиради.
— Сизда балки ўнтадир. Аммо менда иккита, — деб жавоб берди Ҳабиб Сатторов.
— Ўнта эмас, учта. Учинчи кўз — гипофиз. Гипофиз ана ўша аураларни қабул этади. Укангизни
ҳам, сизни ҳам бегона энергоинформатсион майдонлар безовта қилган.
— Улар бошқа сайёраданмиз, дейишди?
— Бўлиши мумкин. Бошқа сайёрада бионурланиш марказлари кучлидир балки?
— Хўп, энди нима қилиш керак?
— Электромагнит экран билан шу майдонни бузиш керак. Мен шундай экран ихтиро қилганман.
Лекин уни биров тан олмаяпти. Агар истасангиз синаб кўрайлик. Укангизникига ўрнатиб, нур
пайдо бўлишини кутамиз.
Ҳабиб Сатторовга бу таклиф хаёлпараст талаба болаларнинг гапидай туюлди. «Ўйлаб
кўрамиз», деб чиқиб кетди.
Шу гапдан кейин Умар Бахтиёров уни ҳоли-жонига қўймади. Охири Ҳабиб Сатторов кўнди.
Ихтиро этилган электромагнит экранни олиб боришди. Ўша дераза токчасига ўрнатиб кутишди.
Нурнинг пайдо бўлишини кута-кута иккови ҳам ухлаб қолишди.
Эрталаб туриб қарашса, экран пачоқланиб ётибди...

Чувриндини кузатиб чиққан йигит унинг қўлига чиройли қоғозга ўралиб, чиройли тасма билан
боғланган қутини берди.
— Бу Хонгирейнинг Асадбекка совғаси. Шахсан ўз қўлига топширасан. Бу Хонгирей билан
Асадбекни бир-бирига боғлайди. Уни қўлингда кўтариб кет, синади, — деб огоҳлантирди.
Чувринди назорат бўлими орқали кутиш хонасига ўтганида Жамшидни кўрди. У Жамшид билан
бирга кетишини билмаса-да, яқин кунларда кўражагини тахмин қилиб эди. Жамшид эса
Чувриндининг Москвада эканидан бутунлай бехабар бўлгани сабабли бу кутилмаган
учрашувдан дастлаб довдиради. Бир неча ой кўришмаган қадрдонлар оддийгина қўл беришиб
омонлашдилар. Одамлар қуршовида ортиқча гаплаша ҳам олмадилар. Чувринди Жамшиднинг
кўзларидаги савол учқунларига жавобан:
— Ҳаммаси яхши бўлади, — деб елкасига оҳиста уриб қўйди.
Шундай дейишга дегани билан «Ҳаммаси қанақасига яхши бўлишини» ўзи ҳам билмасди.
Масала у кутган даражадан ҳам баттар чигаллашиб кетдики, оқибатда Хонгирейнинг
усталигига тан бермай иложи қолмади. Айниқса, Жамшидни ўзи билан олиб кетиши... Хонгирей
«Жамшидни бирга олиб кетасан», деганида «бу шунчаки тайинсиз гапдир», деб ўйлаб эди.
Энди билса, бу ҳам Хонгирейнинг усталигидан экан. Яқиндагина «ўлди» деб эълон қилиниб,
мурдасини ўз уйидан чиқарган одамни энди ўзи тириклайин бошлаб боради...
Шаҳарга етиб, хайрлашар маҳалида Чувринди унга:
— Уйингдан чиқмай ўтира тур. Бир-икки кун сабр қил, — деб тайинлади.
Зелихон билан учрашувдан сўнг хаёлнинг минг турли кўчаларига кириб, валинеъматларидан
кўнгли қолаётган, ҳатто Хонгирей хизматига ўтганидан қувона бошлаган Жамшид меҳрибонлик
билан айтилган бу гапни эшитиб, итоаткорлик билан «Хўп», деди.
Чувринди тўғри Асадбекнинг уйига борди. Ҳожасининг табибга кетганини эшитиб қўлидаги
қутини йигитларга берди-да: «Бек аканг келгунларича эҳтиёт қилларинг», деди.
Эртасига болохонадаги йигитлар Чувриндиникига телефон қилиб, қутидан ҳаддан ташқари
сассиқ ҳид чиқаётганини маълум қилишди. Юраги нохуш бир нарсани сезган Чувринди дарров
етиб келди. Қути болохона айвонига чиқариб қўйилган, ундан таралаётган бадбўй кўчадан
кирган одам димоғига уриларди.
Чувринди ҳиддан бурнини жийириб, йигитларга «Олиб тушларинг», деб шийпон томонга юрди.
Қутини олиб тушган йигит уни чаққонлик билан очди. Очди-ю, қўлларига қалтироқ кирди.
Чувринди ҳам ҳайратдан донг қотди: қутида Ғилай Шомилнинг калласи турарди... Шомил
калласи узилаётганини сезишга ҳам улгурмаганми, кўзлари очиқ қолган, худди «Дунёнинг
охир-оқибати шуми?» дегандай бир кўзи чапга, иккинчиси ўнгга қараб саволига жавоб
излагандай бўларди.
Абдураҳмон табиб хайрлашиш маҳалида Асадбекка «Хастаман, деб ғам чекманг. Хасталик —
бахтсизлик эмас, бахтсизлик — бу дунё бойлигига муҳаббат қўйишдир», деди. Мана шу гапнинг
мазмунини чақиш учун Асадбек кўп ўйланди-да «устма-уст бостириб келаётган
бахтсизликларим шундан экан-да», деган хулосага келди.
Хайрлашишларидан олдин табиб Муҳиддин отага қараб туриб бир ривоят айтди:
«Эмишки, Чумоли яшайдиган жой емишга бой экан. У яхши еб-ичиб, обдон семирди. Сўнг... бир
куни қараб, осмондаги қушларни кўрди. Кўрди-да... улар каби учмоқни истади. Қанот
чиқармоқни умид қилди. Кутилмаганда умиди ижобат бўлди — қанот чиқарди-ю, учди. Аммо
семизлиги туфайли баланд учолмади. Ердан бир озгина кўтарилди, холос. Шунда парвоз
этмоқни истаган семиз чумолини қушлар кўрдилар. Оқибат шуки, у қушларга ем бўлди...»
Асадбек бу ривоятни ҳам кўп ўйлади. Ўзини чумоли ўрнига ҳам, қушлар ўрнига ҳам қўйиб
кўрди. Аммо бирон хулосага келолмади.
Асадбек уйига қайтганидан кейин ҳам табибникида ўтган кунларини кўп эслади. Айниқса, Дев
аканинг ҳолати бир неча марта тушига кирди.
...Улар чой ичиб ўтиришганда табиб кириб, узрли оҳангда Дев ака хасталанганини, уни бориб
кўриши лозимлигини айтди. Муҳиддин ота одамгарчилик юзасидан «Биз ҳам борайлик,
беморни йўқлаш савоб», дегач, табибга эргашдилар.
Қишлоқ чеккасидаги сомонсувоқ кичкина уйча. Абдураҳмон табибнинг сайъи-ҳаракати билан
қурилган бу уй — Дев аканинг бошпанаси. Ичкарида тахмон. Сандиқ. Кўрпа-кўрпачалар. Лекин
Дев ака эски палос устида, бошига гувала қўйиб ётибди.
— Бу кишининг одатлари шу, — деб изоҳ берди, Абдураҳмон табиб. — Кўрпа-ёстиқда
ётмайдилар. Қишин-ёзин шу аҳвол.
— У дунёда барчамиз шу ҳолда ётамиз, — деди Муҳиддин ота.
— Муту қабла ан тамуту, — деб қўйди табиб.
Беҳол ётган Дев ака бошини сал кўтариб, табиб билан Муҳиддин отага миллион сўмдан ваъда
қилди. Бу сафар ҳам Асадбекка «ҳеч нарса тегмади».
— Мен мих тополмадим, сен топдингми? — деб сўради Дев ака табибдан.
— Топдим, — деди табиб унинг билак томирини ушлаб.
— Яхши! — деб жилмайди Дев ака. — Яхши, энди юртимизга қайтамиз. Сарой соламиз. Ҳамма
озод бўлади!
— Ҳа... озодликка оз қолибди... — деди Абдураҳмон табиб беморнинг қўлини оҳиста равишда
шолча устига қўйиб.
Унинг нима демоқчи эканини Муҳиддин ота англади-да, Дев акага ачиниш билан қараб қўйди.
Улар кетмасларидан аввал ҳам табиб ундан хабар олган эди. Муҳиддин отанинг «Қалай,
тузукмилар?» деган саволига бош чайқаб қўйиб, «Шифо Оллоҳдан» деган эди.
Асадбек уйига келгандан бери ўзига «миллион сўм бергиси келмаган бу ғалати одам тирикми ё
бандаликни бажо келтирдими?» деб ўйлади. Кейин ўзининг ташвишлари билан бўлиб бошига
гувала қўйиб ётувчи бу одамни унута бошлади.
У шифо топаётганидан қувониб, уйга қайтганда бирон яхши хабардан умидвор эди. Аммо...
шодликни оширгувчи хабар бўлмади.
Чувринди ҳам, Кесакполвон ҳам унинг қайтишини ўзларига хос интизорлик, сабрсизлик билан
кутар эдилар. Тилла тангани олиб келгач, уйига қайтган Жалил ҳам хавотир, ҳам умид билан
кутарди. Кесакполвон уникига икки марта келиб, «Яна бориб, хабар олиб келинг» деб
тиқилинч қилди. Жалил биринчи сафар «Табибнинг ғашини келтириб қўйсам, «Кўтар
аравангни!» деб ҳайдаб юборади» деган мулоҳазасини айтиб, уни тинчитди. Иккинчи сафар
келганда «Мен сенинг югурдагингманми!» деб бобиллаб берди.
Асадбек шаҳарга етиб келишлари билан, ҳайдовчига «Жалил акангникига ҳайда», деб буюрдида, Муҳиддин отага қараб: «Хавотир олиб ўтиргандир», деди.
Жалил уйда йўқ эди. Шу учун келинга «Ўртоғимга салом айтинг», дегач, уйига қараб юрдилар.
Кесакполвоннинг уйида сиқилиб кетган, айниқса Мардонадан ўч олиш мақсадида қаттиқ
қўрққан Зайнабнинг касали қўзиб, анча қийналди. Шунинг учун Чувринди қайтган куниёқ унга
телефон қилиб, отасининг уйига келди. Ёш жувон ёлғиз ўзи турмасин, деб Чувринди хотинини
ҳам шу ерга олиб келган, буни эшитиб Кесакполвоннинг фиғони ошган эди. Унинг фикрича,
Чувринди Асадбекнинг хонадонига тўла ҳукмронлик ўрнатишга эришган эди.
Чувринди хотинига айрим ишларни тайинлаб кетаётганда ҳовлига Асадбек кириб келди.
Ҳожасининг анча дадил кириб келаётганини кўрган Чувриндининг зулумот бағрига чироқ
ёқилгандай бўлди. Асадбек билан қучоқлашиб кўришиб, «Худога шукр» деб қўйди.
Кесакполвоннинг ваҳимали тарзда тушунтиришидан сўнг хавотир оташида қоврилаётган
Зайнаб ҳам отасининг кўринишидан мамнун бўлди.
Зайнабнинг аҳволидан бехабар Асадбек ундан «Нима учун бу ердасан?» деб сўрамади.
Қизининг келиб-кетиб юришига кўникиб қолгани учун «Эринг тузукми?» деб қўя қолди.
Муҳиддин ота борлиги учун бу кеч ишдан гаплашишмади. Меҳмоннинг истаги билан уни
эртасига Красноярга узатдилар. Шундан сўнг уччовлари шаҳар марказидаги уч қаватли бино
ертўласида тўпландилар.
Анчадан бери улар бу ҳолда жам бўлиб ўтирмаган эдилар. Хорижга бориб келган Ташқи ишлар
вазири жумҳурраис ва бош вазирга ҳисоб бергани каби Чувринди ҳам ҳожаларини сафари
оқибати билан таништирди. У бу ҳисоботга астойдил тайёрланган эди. Чунки Хонгирей айтган
гапларни, унинг мақсадини айтмоқ зинҳор мумкин эмас. У гапларини тамом қилиши билан
Кесакполвон:
— Ғилай қани? — деб сўради.
Бу саволни у Чувринди келган куниёқ сўраган, «Хонгирей ёнида қолди», деган жавобни
эшитган эди. Жавобга қониқмагани учун ҳожаси ёнида яна сўради.
— Ғилайни Хонгирей олиб қолди. Гаровга турсин дейди. Лекин унинг ўрнига... — қолган гапини
айтишга қийналди.
— Чайналма, гапир гапингни, — деб жеркиди Кесакполвон. У Ғилайнинг Хонгирей ёнида
қолганига ишонмади. Ғилай ким бўлибдики, Хонгирей уни гаровга олиб қолса. «Ғилайни
яширган, ўзига керак вақтида ишга солади», деган фикри қатъийлашди.
— Бек ака, биз бир айб иш қилганмиз. Сўксангиз ҳам, урсангиз ҳам ҳаққингиз бор.
— «Биз» деганинг ким? — деди Кесакполвон.
— Сиз билан мен...
— Ие, сен билан шерикликда нима ёмон иш қилибман?
— Жамшидни айтаман...
— Жамшид? — деб ажабланди Асадбек. Кейин у ҳам жеркиб берди. — Гапирсанг-чи, бунча
чайналасан!
— Гап шуки, ўшанда Жамшидни ўлдирмаган эдик. Яхши йигит, садоқатли йигит. Жаҳл устида
айтвордингизми девдик. Уни Сочига юбориб, ўликхонадан бир мурда топиб ёқувдик.
— Бунақа ҳунарларинг ҳам борми? — деди Асадбек.
Унинг овозида қаҳр ёки зарда сезилмагани учун Чувринди сал дадиллашди.
— Бизга керакли йигит.
— Ўзи қани?
— Уйида, бирга олиб келдим.
— Сочига бордингми? — деди Кесакполвон жаҳл билан.
— Ҳозир тушунтираман. Уни Сочида Зелихон кўриб қолибди. Эсингиздами, «Академик»-чи?
Хонгирейнинг устозиман, деган.
— Эсимда, гапиравер.
— Хуллас, Жамшидни олиб кетишган. Ҳарҳолда бу ўша Зелихоннинг иши.
— Унга нима алоқаси бор?
— У Элчинни ўйлаган. Зелихон Жамшидга Элчинни ҳар қадамда ҳимоя қиласан, деб шарт
қўйибди. Эсингиздами, Масковда Хонгирей ҳам Элчинни гапирувди.
— Эсимда... — Шундай деб Асадбек ўйга толди.
Чиндан ҳам ғазаб оловида ёнган пайтида ҳукм қилиб эди. Кейин афсус еди... Агар шу иш
бўлмаганда Зайнаби бошига қора кунлар тушмас эди. Ҳамма айб ўзида. Мана, у тирик экан,
қайтиб келди. Зайнаби эса...
Кесакполвон сукунатга тоқат қилолмади:
— Жамшидни ўзинг билан олиб келувдингми? — деб сўради Чувриндидан.
— Ҳа.
— Нега мен билмадим?
— Аввал маслаҳатлашай девдим.
— Демак, менга айтишинг мумкинмас. Мен сен учун ҳеч кимман. Сен — ҳокимсан, мен эса осиб,
ёқишинг учун ўлик топиб келтирадиган аҳмоқман!
— Жим бўл! — деб бақирди Асадбек, хаёлини тўзғитган аъёнидан ранжиб. — Жим бўл! Бу
сенга тегишли масала эмас!
— Қайси масала менга тегишли, тушунтириб қўй, бўлмаса?
— Жириллама! Ҳамма нарсага бурнингни тиқаверма!
Кесакполвоннинг алам денгизи тўлиб тошди. Орани очиқ қилиб олиш фурсати етганини ҳис
қилиб, Чувриндига қаради-да:
— Сен чиқиб тур, аканг билан гаплашиб олай, — деди.
Чувринди «Чиқайми?» дегандай Асадбекка қаради. Ҳожаси индамагач, ўрнидан туриб, чиқди.
— Оғайни, жуда бунчалик эмас-да! Кейинги пайтда итнинг кейинги оёғидай хор қилиб
ташладинг-ку?
Асадбек «қани, гапиравер-чи», деб индамади.
— Нуқул Маҳмуд билан маслаҳатлашасан, пичирлашасан. Нима, мен шунчалик аҳмоқманми?
— Сен ҳовлиқасан, калта ўйлайсан...
— Шунақа деб юриб, уни талтайтирдинг. Ҳозир сенинг ўрнингни мўлжаллаётган бўлса нима
дейсан? Айниқса касалинг бошланганидан бери ўзини ҳокимдай тутади. Сен ўзинг билан ўзинг
бўлиб, сезмайсан.
— Ахлат титадиган одат чиқарибсанми? Гап экан, деб вақиллайверасанми?
— Асад, шу пайтгача эмакласак ҳам бирга эмакладик, югурсак ҳам бирга югурдик, йиқилсак
ҳам бирга йиқилдик, турсак — бирга турдик. Энди нима учун мени четлатасан?
— Четлатаётганим йўқ. Ишдаги суянчиғим сенсан. Фақат ҳовлиқмароқсан. Ҳозирги замон
ҳовлиқмаликни кўтармайди.
— Суянганинг учун раҳмат. Сен Маҳмудни ақлли, деяпсан. Тўғри ақлли. Менинг унга хусуматим
йўқ. Эсингда бўлса, уни ўзим топганман. Ўзим тарбия қилганман. Лекин ҳамма масалаларда
унга тўлиқ ишонишинг яхшимас. Сенга мисол айтайми? Ҳосилнинг Красноярдаги йигитларини
ким кутиб олиши, ким улар билан гаплашиш керак эди?
— Улар келишдими?
— «Келишдими?» дейсан-а? Зайнабдан сўра-чи, қанақа келишганини айтиб беради.
Бу гапни эшитган Асадбек хавотирланиб, ўрнида бир қўзғолиб олди.
— Нима бўлди?
— Зайнабнинг уйини пойлашаётган экан.
— Нимага?
— Козлов шу ерга ҳам келиши мумкинмиш. Ҳа, мен бунақа гапларга ишонадиган аҳмоқмасман.
Ҳаммасини қўлга олдим. Бола-чақаси гаровда. Бу ёғига сен нима десанг, шу.
— Козловни топишмабдими?
— Шунақага ўхшайди. Энг муҳими — Жамшид ҳам улар билан Красноярда бирга бўлган.
Маҳмуд нима учундир буни айтмади. Унутдими? Йў-ўқ, унутгани йўқ. Сен гапираётганда
кўзларига қарамадинг, а? Қарашинг керак эди. Гапираётганда бизга қарашга ботинмади. Бир
иш қилмайсанми? Хонгирейга телепон қил. Маҳмуд ниманидир яширди. Агар мен адашсам,
майли, башарамга тупур.
Асадбек сўнгги гапни эшитиб унга ялт этиб қаради. «Башарамга тупур»... Бу гап эски ярани бир
тирнаб ўтди. Асадбек «халқ душмани»нинг ўғлига нафрат изҳор қилинишини ҳали унутгани
йўқ. Туновинда Жалил оғайнилар билан борди-келди қилмайсан, деганида ҳам бу ҳолат эсига
тушган, башарамга тупурган болалар билан қандай қилиб яхши муносабат ўрната оламан,
дейишга оғиз жуфтлаган ҳам эди. Жалилга буларни гапириш бефойда эканини билиб, индамай
қўя қолувди. Ҳозир ўша тупурганлардан фақат Кесакполвон билан бирга. Лекин бу
Кесакполвонни ўша иши учун кечирди, деган гап эмас. Кесакполвоннинг тупуриш ҳолати
ўқтин-ўқтин ёдига тушиб, дилини эзади. Ғойибона бир овоз «қачондир бундан ўч оласан», деб
даъват этарди.
Асадбекнинг ўйга толганини кўриб, Кесакполвон ўрнидан турди-да, телефонни олиб келиб,
Асадбекнинг тиззаси устига қўйди. Асадбек унга бир қараб олиб, ён чўнтагидан дафтарча
чиқариб Хонгирейнинг телефон рақамини топиб, терди. Хонгирейнинг йигити унинг кимлигини
обдон сўраб-суриштиргач, икки-уч дақиқа жим бўлди. Сўнг «Ҳозир улайман», деди. Яна бир
неча дақиқадан сўнг Хонгирейнинг овози эшитилди:
— О, Асад, қардошим, омонмисан? Сени касал дейишувди, яхшимисан?
— Раҳмат, тузалиб қолдим.
— Тузалиб қолдим... бу жуда яхши.
— Йигитлар билан кўришдингми?
— Кўришдим. Маҳмудбейдан бир совға бериб юбордим, олдингми?
— Совға?.. — Асадбек савол назари билан Кесакполвонга қаради. Кесакполвон «билмайман»,
деган елка қисди.
— Ҳа, совға, янги йил қуруқ бўлмасин-да! — деди Хонгирей. — Сўраб ол. Биз сен билан аҳил
яшашимиз керак. Бир дўстимиз йўқолиб қолибди, афсусландим. Соғ бўл, қардош...
Шундай дегач, телефонлар узилди. Асадбек ўйга толган ҳолда гўшакни бир оз ушлаб тургач,
жойига қўйди-да:
— Маҳмуд! — деб чақирди.
Чувринди ҳаялламай кирди-да, «Булар орасида нима гап бўлди», дегандай уларга бир-бир
қараб олди. Чувринди келиб жойига ўтиргунича Асадбек ундан кўзини узмади.
— Хонгирей биз билан иш юритмоқчи, дедингми?
— Ҳа, шунақа хоҳиши бор. Ўзбекларни яхши кўраман, дейди.
— Бирга ишлагиси келса, ишлаймиз. Хонгирей қўли очиқ йигит эди. Менга совға-повға бериб
юбормадими? — Асадбек шундай деб унга синчковлик билан тикилди.
Чувринди ундан кўзини олиб қочиб, Кесакполвонга илкис қараб олди-да, хўрсиниб қўйиб:
— Бериб юборган эди, — деди.
— Қани совғаси, нега бу ҳақда гапирмадинг?
— Бек ака, бу совғани... кўрмаганингиз ҳам, эшитмаганингиз ҳам маъқул эди... Шунинг учун
индамаган эдим. Кайфиятингизни бузгим келмади. Кейинроқ айтмоқчи эдим.
— Қанақа совға экан, айт. Ё бир қоп ахлат бериб юбордими? — деди Кесакполвон.
— Бунақа бўлганда дарров айтган бўлардим. Ундан ҳам баттар нарса...
— Чайналмасанг-чи! — деб бақирди Асадбек.
— Ғилайнинг калласини битта қутига жойлаб берибди.
— Нима? Ғилайни ўлдирибдими? — деб Кесакполвон ўрнидан туриб кетди.
— Ўтир жойингга! — деб ўшқирди Асадбек унга. Сўнг Чувриндига «давом эт», дегандай қаради.
— «Совға» дейишса олиб келаверибман, мен лақма. Болохонага қўйиб қўювдим, сассиғи чиқиб
кетди. Кейин очдим. Очсам... ўша калла.
— Ўлдиришгунча индамай қараб турдингми? — деб сўради Кесакполвон.
— Борган кунимизоқ уни мендан айириб олишган. Хонгирей «Ўз хўжайинига хоинлик қилган
сенларга хизмат қила олмайди», деди.
— Бу гапи тўғри, — деди Асадбек ўйчан тарзда.
Ғилайнинг ўлими унга Кесакполвончалик қаттиқ таъсир этмади. Хонгирейнинг қўлидан тирик
қайтса, уни ўзи ўлдирарди. Ўз қўли билан ўлдирмоқчи эди...
Асадбек «Энди нима дейсан?» дегандай Кесакполвонга қаради. Унга Чувриндининг тадбири
маъқул келган эди. Кесакполвонга эса бу иш ҳам қинғирдай туюлиб, бир қимирлаб олди.
— Жамшидни чақир, — деб буюрди Асадбек Чувриндига.
Чувринди чиқиб, Бўтқага буйруқни етказиб келгач, Асадбек Кесакполвонга қараб туриб сўради:
— Хўш, ўлик топиб келиб ёқибсанлар, мени ишонтирдинглар. Ўрганнинг одамлари ҳам ишонди.
Иккита кавказлик қулоғини ушлаб кетворди. Хўш, энди тириклиги маълум бўлганда нима
дейсанлар?
— Буни укахонингдан сўра. Неча кундан бери ўйлаб қўйгандир?
— Ўйлаб қўйдим, — деди Чувринди унинг пичингига эътибор бермай. — Катта йўлда
Жамшидни номаълум одамлар тўхтатишади. Беҳуш қилиб олиб кетишади. Бир неча ой қоронғу
ертўлада сақлашади.
— Мақсад?
— Мақсадми... пул талаб қилишади.
— Кимдан?
— Ўзидан.
— Нимага чиқаришди. Пул берилдими?
— Ҳа...
— Хом гаплар бу. Кўча-кўйдаги одамлар учун. Унинг тириклигини билса анови зумраша
прокурор титиб қолади. Аввал сени чақиради.
— Яна бир йўли бор.
— Қанақа?
— Қиз масаласи. Қизни алдаган бўлиши мумкин. Уйланишга рози бўлгач, чиқаришади.
— Уйлантирасанми?
— Ҳа, ўзига ёқадиган биттаси бор.
— Ўйлаб иш қил.
Жамшид масаласи шу тариқа ҳал этилгач, Кесакполвон Шариф Намозов Москвага олиб
кетилганини айтди.
— Прокурор болани эртасигаёқ чиқариб юборган. У ўзининг ишини қилиб юрибди. Шарифни
қўлига кишан уриб олиб кетишди. Индамай қараб турсак бўлмас.
— Қиличга тегмабдими?
— Йўқ, бир марта сўроқ қилган. Сувдан қуруқ чиқди, хумпар.
— Шуниси ғалати, — деди Чувринди.
— Нимаси ғалати? — деди Кесакполвон энсаси қотиб.
— Сувдан қуруқ чиққани. Красноярга юборган молнинг дарров қўлга тушгани ҳам қизиқ.
— Молнинг изига Хонгирей тушган девдим-ку, — деди Асадбек. Сўнг бир оз ўйланди-да, давом
этди: — Хонгирейга Ҳосил етказган... Ҳосилга...
— Мен сенга айтувдим, — деди Кесакполвон. — Қамоқдалигида уни Ғилай йўқлаб турган.
Ҳосилга ҳам хизмат қилган у хунаса.
— Буни исбот қилиш керак, — деди Чувринди.
— Қийин эмас. Рухсат берсанг... — Кесакполвон шундай деб Асадбекка юзланди.
— Йўқ, ҳозирча жим турларинг. Шарифни нима қилишни ўйлаш керак.
— Йўқотиш керак, — деди Кесакполвон.
— Ҳайдар акам тўғри айтадилар. Винзаводни кавлаштириш тўхтатилмаса газак олиб кетиши
мумкин.
— Хонгирейга айтамиз. Ўзи пиширган ошни ўзи ичсин. Шу иш билан борилса, ўзи ҳал қилади.
Маҳмуд, отлан, ўзинг бориб кел. Эҳтиёт бўл, яна Шарифнинг калласини қўлингга тутқазиб
юбормасин. Ҳайдар, сен Шарифнинг оиласидан хабар олиб қўй. Уйи битганмиди?
— Йўқ, чала эди, — деб жавоб берди Чувринди.
— Битириб берларинг. Бу олимчадан иш чиқармикин, девдим, бўлмади. Майли, бола-чақаси
биздан ранжиб юрмасин.
Бўтқа эшикни очиб, Жамшид келганини маълум қилгач, киришга ижозат этилди. Жамшид
ичкарига қадам босиб салом берди-да, икки-уч қадам босиб, хона ўртасида тўхтади. Уч жуфт
кўз унга тикилди. У эса «Мана, мен келдим, яна ўлимга ҳукм қиласизми? Гуноҳим нима
менинг?» дегандай Асадбекка қаради.
— Тўғрисини айт: кўнглингда аламинг борми?
— Бек ака, мен сизга ҳеч қачон ёлғон сўзламаганман. Ҳозир ҳам тўғрисини айтаман: озгина
бор.
— Чиқариб ташла. Яна биз билан бирга бўлишни хоҳлайсанми?
— Хоҳлайман.
— Бизнинг ишда гина-қудурат бўлмайди. Фақат... Қадамингни билиб босиб юр, бола. Бор,
ишингни қилавер.
Шу билан «Ярашув» маросими якунланди. Жамшид келаётганда «Гуноҳим нималигини
сўрайман», деб қасд қилган, Асадбек ҳам ундан шу саволни кутган эди. Савол берилган
тақдирда жавоб бериш истаги йўқ эди. Жамшид эслилик қилиб гапни чувамади. Бу иши
Асадбекка маъқул келди. У «Ишингни қилавер» дегани билан Жамшидни ҳали кечирмаган эди.
Ҳали ҳам «Зайнаб билан дон олишган», деган фикр уни тарк этмаганди. Аввало Жамшидга
меҳри борлигидан, қолаверса, аъёнлари ўртага тушгани учун ён босди.
— Бек ака, аввалгидек ёнингизда бўлсинми? — деб сўради Чувринди.
— Йўқ, — деди Асадбек бош чайқаб. — Мендан нари юрсин. Иложи бўлса, кўзимга кўринмагани
маъқул. Маҳмуд, унинг ҳар босган қадами учун сен жавоб берасан.
Маҳмуд Москва сафари тадоригини баҳона қилиб чиққач, Кесакполвон Асадбек билан бирпас
гаплашиб ўтирди-да, у ҳам «Қилични топиб гаплашай», деб ўрнидан турди. Кўчада, видеобар
эшигига яқин ерда турган бир аёл кўзига иссиқ кўринди. Аёл ўткинчи эмас, видеобар эшигига
бетоқатланиб қараб-қараб қўярди. Кесакполвон унга яқинлашди-да:
— Ҳа, сингил, бировни кутяпсизми? — деб сўради.
— Шу идорада ишим бор эди, — дея аёл видеобарни кўрсатди.
— Кимда?
— Асадбек акада...
— Асадбекда нима ишингиз бор?
— Ўзларига айтаман.
— Менга айтаверинг. Асад касал. Мен унинг шеригиман.
— Мен... Шариф аканинг аёлиман.
Кесакполвон таниди. Таниса ҳам танимаганга олиб сўради:
— Қайси Шариф?
— Ҳалиги винзаводдаги... Намозов.
— Ҳа, уми? Қамалибди, деб эшитдим, ростми?
— Рост... — Насиба кўзига ёш олди. — Ҳар куни қатнайман. Кўрсатишмайди ҳам, овқат ҳам
олишмайди.
«Москвага олиб кетилганини билмайди шекилли?» деб ўйлади Кесакполвон.
— Хавотир олманг, чиқиб қолар...
— Шариф акамни олиб кетишгандан кейин битта йигит келди. Пул талаб қилди.
— Йигит? Қанақа йигит?
— Танимайман. Жуда хунук... Олдин ўтирганларида бирга ўтирган экан. Юз минг сўради. Пул
йўқ, девдим, боламни... ўғирлаб кетишди... — Насиба ҳўнграб юборди.
— Йиғламанг, синглим, — деб юпатган бўлди Кесакполвон.
— Ёрдам беринг, жон ака, сизлардан бошқа кимга бораман.
— Ёрдамми?.. Бизда бунақа пул йўқ, синглим. Қариндош-уруғдан йиғинг. Жа бўлмаса уйни
сотинг. Уй азизми, бола азизми?
— Ўша йигитни... билмайсизларми?
— Э, йўқ, синглим. Биз бунақа жиноят ишларга аралашмаймиз. Бизга тинчлик керак, энди бу
ерга бошқа келманг.
Эзилиб адо бўлаёзган Насиба сўнгги умидини шу ерга кўмиб, орқасига ўгирилиб қайта
бошлади. Видеобардан чиқиб келган Асадбек уни кўриб Кесакполвондан:
— Ким у, йиғлаб кетяптими? — деб сўради.
— Шарифнинг хотини. Эримни чиқартириб беринглар, деб келибди. «Хўп, ҳаракат қиламиз»,
дедим.
— Яхши айтибсан, хабар олиб тур.

Чувринди Москвага борди-ю, келди. Хонгирейнинг бу ишга аралашишига ҳожат қолмади.
Унга қадар Шариф Намозов ўзини ўраб олган бало булути орасида кўп азоблар чекди.
Аввалига...
Зоҳид қамоқхонада адолат хусусида ўйлаётганда, Шариф Намозов ҳам айнан шу ҳақда фикр
юритарди. Улар бир нарса ҳақида ўйлаганлари билан адолат тўғрисидаги тушунчалари турлича
эди. Зоҳид адолат учун курашгувчи тоифадан, Шариф эса ўзига адолат юзасидан муомала
қилмоқликларини талаб этувчи хилидан эди. Зоҳид «Нима учун адолат топталади? Адолатни
қандай ҳимоя қилмоқ, қандай тикламоқ мумкин?» деб фикр юритса, Шариф Намозов «Мен
иқтидорли олим бўлсам, ишларим билан чет эл ҳам қизиқса, нима учун менга адолат
қилмайдилар», деб нолир эди.
Шариф Зоҳиддан фарқли ўлароқ, икки ўт орасида эди.
Бир ўтни қамоқдан келиб, юз минг талаб қилаётган нусха ёқарди. Бу ўтда оиласининг куйиши
эҳтимоли ҳам бор. Иккинчи ўтни шим кийган, чигирткасимон терговчи хотин ёқарди. Бу ўтдан
ҳам оиласи жабр кўрмоғи мумкин.
Бу икки ўтнинг бараварига, бир кунда ёқилиши шунчаки тасодифми ё атайин уюштирилганми,
билолмай гаранг эди. У москвалик терговчи билан яна учрашишни ўйлаганида баданига титроқ
югурарди. Насибани шармандаликдан қутқариш учун олмаган пулни олдим, деди. Энди у
«Пулларни топасан», деб зўрлайди. Яна қийнайди. Ўзини қийнаса майли, оиласига тегмаса
бўлгани... «Ишқилиб Насиба болаларни олиб бирор ёққа қочсин»да», деб орзу қилди.
Шариф Намозов бир фикрнинг тагига ета олмас эди: унга нима учун осилиб қолишди? Ахир у
амал талашмаса... Илмий иш билан шуғулланиб юрган одам эди. Бош муҳандисликни бердилар.
Кейин чўнтагига қора дори солиб, қаматишди. Қамоқдан ўзлари чиқаришди. Кейин... биратўла
раҳбарликни беришди. Керакми эди, унга бу раҳбарлик? Аввалига керак эмас эди. Кейин унинг
шираси ёқа бошлади. Бош муҳандислигида-ку, ҳақиқат талаб қилган эди. Энди ҳеч нарса талаб
қилмади. Барибир... Аксига олиб портгугалияликлар ҳам жимиб кетишди. Буни ҳам Шариф шу
одамлардан кўрди. Ўзининг қора дорига ўрганиб қолганини ҳисобга қўшмади.
У терговчи билан учрашувни қўрқув билан кутаётганда эшик шарақлаб очилиб, соқчи:
— Намозов! Чиқ! — деб буюрди.
Дилгир ўтирган Шариф соқчининг амрли овозини эшитиб, ўрнидан қўзғалди. Қамоқхонада
ёлғиз эзилиб ўтириш дурустми ё терговчи билан узундан-узун суҳбат қуришми — билмасди.
Соқчи даҳлиздаги шеригига Шарифни топшириб, ўзи эшикни шарақлатиб ёпди.
Худди аввалги қамоқдалиги каби...
Кўнглига «Чиқариб юборишса эди», деган умид қуёши мўралади.
У аввалги сафардагидай юриб борди. Фақат... Зиналардан пастга эмас, юқорига кўтарилди.
Ҳовлига чиқмади, балки яна узун даҳлиз бўйлаб юрди. Энди у терговчи билан учрашуви
аниқлигига ишонди. Соқчи Шарифни чоғроқ хонага бошлади. Аввалги сафар бундай хонада
қалдирғоч мўйловли йигитга дуч келган эди. Бу сафар бир семиз одамга рўпара бўлди. Бу
семиз ҳам ўша мўйловли йигитга ўхшаб, фақирига менсимай қараган подшо каби илкис назар
ташлаб қўйди. Қандайдир қоғозларга имзо чекди. Йигит шундай қилиб туриб:
— Намозов, сиз озодсиз. Айбларингиз исботланмади, — деган эди.
Бу семиздан ҳам шундай сўз кутди. Аммо унинг ўрнига у одам:
— Қўлларингни узат! — деб буюрди.
Шариф амрни беихтиёр бажариши билан, у чаққонлик билан билакларига кишан солди-да:
— Бўлди, олиб чиқ, — деб орқадаги соқчига буюрди.
Аввалгидай бўлмади. Уни ҳаммаёғи берк машинага чиқардилар. Машина тебраниб, анча
юрганидан сўнг бир жойда кўп вақт тўхтаб турди. Шариф учоқларнинг овозини эшитиб,
ажабланганча ўтираверди.
Машина эшиги очилгандан сўнг у ўзини баҳайбат учоқ олдида кўрди. Машинадагилар уни
Бергер билан Владга топширишди-да, қоғозларга қўл қўйдириб олиб, изларига қайтдилар.
Влад курткасини ечиб Шариф-нинг қўлларини боғлаб турган кишан устига ташлади. Бир ёнида
Бергер, бир ёнида Влад билан Шариф худди хавфли жиноятчи каби учоққа чиқди. Унинг
қўллари кишанланганлигини учоқдагиларнинг кўпчилиги сезмади ҳам. Устида плашчи бор одам
нега чарм курткани қучоқлаб олибди, деб ўйлагувчилар ҳам бўлмади.
Учоқда дераза томонда Арина Бергер, ўртада Шариф, четда Влад ўтирди. Учоқ бекаси сув олиб
келганда ҳам, овқатланиш пайтида ҳам кишан ечилмади. Бергер «Ғиринг десанг ёки
қимирласанг отаман» дегани учун жим ўтираверди.
Жим ўтирмаганда нима бўларди?
Дейлик, у кишанли қўлларини кўтариб «Биродарлар, мени қутқаринглар, булар мени бегуноҳ
қамашди! Буларда инсоф йўқ! Булар хотинимни ҳам зўрламоқчи бўлишди!» дегани билан биров
ўрнидан турармиди? Нари борса қайрилиб қараб қўйишади. Инсофлироғи «Бечора» деб ачиниб
қўяди. Шу холос... Адолат истаб бақиргани учун ўқ емаган тақдирда ҳам бўйнига Владнинг
гурзидай мушти тушиши тайин.
Учоқдан ҳаммадан кейин тушишди. Уларни ҳаммаёғи берк машина кутиб турарди. Бергер уни
қамоқхона вакилларига топшириб, ўзи Владни қўлтиқлаганча нари кетди. Учоқдан машинага
чиққунига қадар Шариф қор бўронида совқотди. Тишлари ҳам такиллаб қолди. Машина
аввалига илиқ туюлган эди. Дам ўтмай аёз забтига олди.
Уни «Матроская тишина» деган сурурли номда юрувчи Москванинг қадимги турмасига олиб
келдилар. Соқчи икки томони темир эшиклардан иборат даҳлиздан ўтгач, охирги эшикни очдида:
— Жой йўқ, битта-яримта билан галма-гал ётасан, — деб киритиб юборди.
Бу огоҳлантириш Шарифга ғалати туюлди. У меҳмонхоналарда «жой йўқ» деган гапни кўп
эшитган, аммо қамоқ, айниқса, икки қаватли каравотлар билан тўла хонада жой бўлмаслиги
унинг учун ажабланарли эди.
Чиндан ҳам бу катта хонада турган ҳам, ўтирган ҳам, ётган ҳам кўп эди. Ҳаво иссиқ, нафас
олиш оғир эди. Қарийб икки соатдан ошиқ совуқ машинада ўтирган Шарифга иссиқ хуш ёқиб,
аввалига бадбўйга унча эътибор бермади.
У нима қилишини, қаерга ўтиришни билмай эшик ёнида қаққайиб туриб қолди.
Қадим ўтган шоир:
«Сипоҳ гардидин бўлди олам сиёҳ.
На хуршид кўрунди унга, на моҳ»,
деб ёзганида мана шундай қамоқхонадаги тирбандликни ҳам назарда тутганмикин?
Бунда киссавур ҳам, каллакесар ҳам, хизматчию олим ҳам — барчаси жамланган эди.
Бунда ҳам махсус бурчак — қиморхона мавжуд эди.
Бунда нажас, шиптир ҳиди ҳам, тамаки, тер ҳиди ҳам, хуллас, дунёдаги барча сассиқ ҳидлар
тўпланган эди.
Шариф эътиборини бурчакдагиларга қаратди: уларнинг «иш куни» авжида. «Булар ҳам тилла
тишларни суғурармиканлар», деб ўйлади Шариф.
Тура-тура оёқлари толган Шариф чўк тушиб ўтириб, деворга суянди. Дам ўтмай деворнинг
захи баданига ўтиб, жунжикди. Унга биров «бери кел» деб лутф қилмади. Бу орада овқат
бердилар. Эплаган олди, эплай олмаганлар кейинги овқатга умид қилдилар. Шариф шу
умидворлар қаторида қолди.
Бадани зирқираб, ётгиси келди. Яқиндагина бир киши ётиб турган каравотга яқинлашиб
«Бирпас ётай», деб сўради.
— Э, йўқ, ҳозир келиб, ҳозир ётаман, деб ўйлаяпсанми? Бу ерда ётиш ҳуқуқини олиш учун учтўрт кун ерда ётиб пишасан, — деди каравот эгаси.
Бу гапдан бошқалар кулди. «Бир пас ёта қолсин», дейдиган инсоф эгаси топилмади. У ноилож
девор томонга қайтиб чўкди. Шу аҳволда бирпасгина мудради. Шу мудрашда туш ҳам кўрди:
— Нималар қилиб қўйдингиз, адаси? — деди Насиба бош чайқаб.
— Нима қилибман?
— Уларга яқинлашманг девдим, қулоқ солмадингиз.
— Адашдим, Насиба...
— Сиз илмингизга хиёнат қилдингиз. Худо сизга ақл берган эди, сиз ақлсизлар билан
қолдингиз...
— Худо кечирсин...
Боши чайқалиб уйғонди.
Куни шу зайлда бошланиб, шу зайлда давом этди. «Каравотингда ётай», деб бошқа ялинмади.
Худди кўчадаги тиланчилар каби чўнқайиб ўтираверди.
Қанча вақт ўтганини билмайди. Баданида титроқ уйғонди. У дорининг хумори тутди, деб
ўйлади. Аслида унинг иситмаси кўтарила бошлаган эди. Анчагача чидади, сўнг титраган ҳолда
ўрнидан турди. Бурчакда қимор ўйнаётганлар томонга нажот билан қаради. Уларнинг ўйин
пайтида наша тортиш одатлари бўларди. Ҳеч бўлмаса бир тортарман, ҳеч бўлмаса тутунини
ҳидларман, деб ўша томонга юрди. Даврага яқинлашганда ўтирганлардан бири ўгирилиб
қараб:
— Нима дейсан? Ўйнамоқчимисан? — деб сўради.
— Ўйнардиму... пулим йўқ-да... — деди Шариф.
— Пулинг бўлмаса жўна.
— Бир торттиринглар...
— Нима?
— Қуруғидан... фақат бир марта.
— Жўна дедим.
Шариф ҳақоратланган одам қиёфасида ўгирилганда даврадагилардан бири унга марҳамат
қилди. Чекиб адо бўлаёзган ўрама папиросни берди. Шариф ютина-ютина тутатиб жойига
борди. Аввал чўнқайди. Сўнг ётиб олди. Наша таъсирида сал роҳатлангандай бўлди. Нашанинг
кучи қирқилиб, иситмаси яна кўтарилгач, безовталана бошлади. У учоқдан машинага
чиққунига қадар, сўнгра йўлдаги совуқда шамоллаганидан, зотилжам хасталиги вужудига ҳукм
ўтказа бошлаганидан бехабар эди.
Шариф оғзи қуриган, титраган ҳолда қаддини аранг кўтарди. Пича деворга суяниб ўтирди.
Сўнг қийналиб бўлса-да, ўрнидан туриб бурчакдаги даврага аста юриб яқинлашди. Унинг бу
туриши кўча-кўйда хорланиб юрадиган майпарастларнинг айни ўзи эди. Даврадагилардан бири
ижирғаниб:
— Яна нима дейсан? — деди.
— Битта торттиринг.
— Торттирайми? Ҳозир, — у шундай деди-да, Шарифнинг юзига мушт туширди. Кейин унинг
беҳуш танаси тепки ҳам еди. Шариф шу ҳолида анча ётди. Сўнгра атрофдагилар унга раҳм
қилиб, жойига — девор яқинига, муздек бетон устига ётқизиб қўйдилар. Даврадагилардан бири
ёзилиб чиқаётиб, ҳали ҳам қимир этмай ётган Шарифга эътибор берди. Жойига ўтираётиб:
— Саша, нима бало ўлдириб қўйдинг шекилли, қоравой қимир этмай қолибди, — деди.
Урган йигит аввалига қўл силтади, сўнг «Ҳозир ўзига келтираман», деб ўрнидан турди-да,
Шарифнинг билагини ушлади.
— Тирик. Қоравойларнинг жони қаттиқ бўлади. Ҳозир нашатир спирт берамиз, — деди-да...
Шарифнинг устига таҳорат ушатди. У то ишини тугатгунча даврадагилар кулгилари билан
қувватлаб туришди.
Шариф чиндан ҳам тирик эди. Ҳуши ҳам ўзига қайтган, фақат ҳолсизлиги туфайли қимирлай
олмаётган эди. У калтаклаган йигитнинг нима қилаётганини аввал тушунмади. Сўнг хўрлик ва
аламдан бўғилди. Ўрнидан турмоқни, унинг бўғзига чанг солмоқни истади. Бор кучини тўплаб
туришга интилди, бироқ гавдаси ўзига бўйсунмади: ерпарчин бўлиб қолаверди. Истакни
бажариш учун қувват керак. Уни эса қувват тарк этган эди. Бир оздан кейин судралиб қуруқроқ
жойга ўтди. Кўнгли айниб, ўқчиди. Ичида ҳеч нарса бўлмагани сабабли қайт қилолмади.
Каравоти борлар ётиб уйқуга кетишди. Демак, кеч кирибди...
«Мен неча кундан бери бу ердаман? Мени бунча хорлашади? Бу хорликдан ўлганим яхши
эмасми? Яхши... Аммо ўлишнинг чораси борми?» деб ўйлади Шариф.
Унинг фикри қатъийлаша бошлади. Ўлимни чақирди.
Қани энди ўлим ҳазрати олийлари кела қолса, шошила қолса...
Ўлим-ку келар, аммо қай ҳолда жон беради? Ҳаётда омадсиз эди, ўлимда ҳам шундай бўлади
шекилли? Итдай хор бўлиб ўлади, мурдасини итнинг ўлигидай олиб чиқиб ташлашади.
Кўмишадими ё куйдириша-дими?
«Нима қилса қилар, шу ердан қутулсам бўлди», деб ўйлади у.
Ҳозир Шариф Насибани, болаларини ўйламас эди. У азоблардан қутулиш йўлинигина
ахтарарди...
Қадимнинг аллома шоири айтганидек:
Кишидинки қайтти жаҳон ичра бахт,
Ўзи зор бўлур, иши барча сахт.
Агар қочса ҳар сори елдек, қазо
Анга еткурур жавру дарду бало...
Қазо уни қувиб юрган экан. Қува-қува шу сассиқ қамоқхонада бўғзидан ушлади.
Шариф сал ўзига келгач, ўрнидан туриб гандираклаганича бурчакдаги даврага яқинлашди.
— Нима, яна тортгинг келяптими? — деб сўради муштлаган йигит.
— Йўқ, пичоқ бериб туринглар.
— Нима қиласан?
— Туфлим қисяпти, орқасини кесиб қўяй.
Муштлаган йигит унинг оёғига қаради:
— Яп-янги туфли экан, еч, сенга бошқасини берамиз.
Шариф ўтириб туфлисини ечиб берди. Йигит узатган туфлини кийиб:
— Бу ҳам сиқяпти, пичоқ бериб туринг, — деди.
Муштлаган йигит у томонга чирт этиб тупурди-да, кўкрак чўнтагидан буклама пичоқча чиқариб
узатди. Шарифга гўё у нажот қайиғини узатгандек бўлди. Шариф жойига қайтиб ўтирди.
Нималарнидир ўйлагандай бўлди. Аслида ўйламади. Ўйлай олмас ҳам эди. Ҳам хумор азоби,
ҳам иситма унинг миясини шол қилган эди.
У ўтира-ўтира охири аввал ўнг, сўнг сўл билак томирларини кесиб ташлади.
Шундан сўнг азоб чекиниб, ҳузурланди.
Шу пайтгача бу қадар ҳузур кўрмаган эди...

Тошбақа жайронни қувиб етиб ғажиб ташлаши мумкин бўлмаганидек, Зайнабнинг ўз
орзуларига етмоғи мумкин эмасди. Руҳидаги Кумушбибини осиб, отаси-нинг йўлини танлаган
кезда, дастлабки қасоснинг аччиқ мевасини татиб, кўнгиллари эзилганда, жаъмики эркак
зотидан нафратланиб юрган пайтларда Жамшиднинг тирик эканини, уйига қайтганини эшитди.
Эшитди-ю, осиб ўлдирилган руҳи тирила бошлади.
Бу хабарни Ҳайдар амакисидан эшитгани учун дарров ишонди. Кесакполвон бу хабарни
Зайнабга бекор етказмади. Асадбекнинг «Жамшид мендан нари юрсин», дегани бир жиҳатдан
маъқул бўлди. Буни ўзича Чувринди қанотининг қайрилиши деб англади. Жамшидни ўз
томонига оғдириш режасини туза бошлади. У ҳожасининг ўшандаги ғазабини уйғотган сабабни
ўзича тахмин этарди. Янгиликни эшитгандаги Зайнабнинг ҳолатини кузатиб, тўғри йўл
танлаганига ишонч ҳосил қилди. У Зайнабга валинеъмат бўлганига тўла ишонарди. Демак,
унинг муҳаббати орқали Жамшидга таъсир этиш мумкин, деб ҳисоблади.
Чиндан ҳам Зайнабнинг Жамшидга муҳаббати ўлмаган эди. Жамшидни ҳар эслаган замонда
руҳи ҳайқирар эди. Энди бу ҳайқириқ унинг қасамлари тўғонини бузди. Эркак зотига бўлган
нафрати ҳам истисно тариқасида сусайди. Унинг назарида Жамшид душманларни енгиб,
суюклиси бағрига қайтган Отабек тимсолида гавдаланди. Фақат... Отабек суюклиси учун
курашган эди. Хомидларни ўлдирган эди. Зайнабнинг Отабеги эса бир одамнинг қаҳридан
чўчиб, жон ширинлик қилиб қочворди...
Хаёлига шу фикрлар келиб, ўйланди:
«Ҳозирги вақтда борми Отабеклар?..»
Зайнаб Кумуш бўла олмади, аммо Тупроқбиби бўлгани рост, тупроқдан-да баттар бўлгани рост.
Отабеги эса... «Наҳот кўнглида заррача муҳаббат бўлмаса... Наҳот қалбида муҳаббати йўқ
инсоннинг бу дунёда яшамоғи мумкин бўлса?..» — Зайнаб ечолмаётган жумбоқлар булар.
Кумушнинг Отабеги бир гўзал мактуб битган эди. Зайнаб бу мактубни ёд олган, хаёлида
Жамшиддан шунга ўхшаш мактублар олиб турар эди.
Зайнаб Жамшиднинг тириклигидан бир қувониб, йўқламагани учун бир ранжиб, турли фикрлар
ўтида қоврилиб бўлгач, соғинчдан энтиккан юрак яна ўша мактубни қўмсади-ю, «Ўтган
кунлар»даги сатрларни ўзига мослади.
«...Суратини кўз ўнгидан кеткиза олмаган, Отабекнинг (яъни Жамшиднинг) юзини кўролмай,
сўзини эшита олмаса ҳам ёзған хатини ўқуб эшитиш Кумуш (яъни Зайнаб) учун катта қийматга
молик эди. Отаси (хатни отаси эмас, Ҳайдар амакиси берар) йўлакдан кириши билан латиф
кўкраги кучлик тин олиш ила кўтарилиб ташланди-да, гўё Отабек (яъни Жамшид) билан
учрашатурғондек юраги ўйнамоқға бошлади...»
Ҳайдар амакисидан хатни олгач, у ҳам Кумушбиби сингари уялиб-нетиб турмайди. «...қизарған,
қизарган эмас, ич-ичига ботган шаҳло кўзлари, ёш билан синған жингала киприклари,
чимирилған тўсдек қора қошлари уни аллақандай бир ҳолга» қўяди. «Қоши устига тўзғиб
тушган сочларини» тузатмаёқ хатни ўқийди.
Кумушнинг Отабеги «ой юзли рафиқам, қундуз қошли маъшуқам Кумушхонимга!» деб
бошлаган эди. Жамшид акаси соддагина қилиб: «Салом, Зайнаб!» деб бошласа ҳам майлига.
Кумушнинг Отабеги:
«Шайтон устаси бўлган Хомиднинг маним отимдан сизга ёзған талоқ хатиси ила менга қарши
ёниб кетган юракингизнинг нафрат ўти эҳтимол энди ўча тушкандир. Сохта талоқ хатини олған
сўнгингизда менга хитоб қилиб ёзған фикрларингиздан эҳтимол энди қайтаёзғандирсиз... Бу
хатни ёзар экан, муҳаббатингиз билан тўлуқ бўлған юрагим мудҳиш бир ҳақиқат эҳтимолидан
яфроқ каби титрар ва ўзининг тўлиб-тошқан ҳасратларини, фарёдларини ифодасидан адашар
эди...»
«...Меним учун кўйингизда ва оёғингиз учида жон бериш жуда ширин эди ва кўбдан бери ғоям
эди. Шунинг учун яқинроғингизда ўлмак учун, ўлар эканман, сўнг дақиқамда яна бир мартаба
бўйингизни олиб ўлиш учун душман томонидан уйингизга очилган туйнукчага кирдим. Кирдимда, сизнинг бўйингизни олдим, ҳафиф тин олғандағи латиф ухлаған товшингизни эшитдим...»
«...Баъзи эҳтимолларга қарши сиз билан кўришмак менга муяссар бўлмади. Умримда биринчи
мартаба кўнгил орзусиға қарши бордим. Чунки манимча орадағи қора тикон супирилган эди.
Мундан сўнг ҳамиша меники эдингиз. Мен Тошкандда юрарман, аммо кўзим ўнгида сизнинг
ҳайкалингиз! Ажабо, бусиз менга мумкинми?»
Зайнабнинг хаёлидаги Отабеги шу хилда ёза биларми эди? Чиройли сўзлар тополмаса-да,
хунук дағал сўзлар ила ёзса-да, майли эди. Нима деб ёзсин? «Отанг мени ўлимга ҳукм этди»,
десинми? Отасини «душманим» атасинми? Талоқ хати-чи? Талоқ хати бермоқ учун никоҳ
лозим. Никоҳ эса... йўқ. Ўртада фақатгина Зайнабнинг аросат муҳаббати бор. Кумушнинг
Отабеги учун маъшуқасининг оёғи учида жон бериш ширин эди. Уники эса... Акалари «қоч!»
деб эди, қочди...
«Мундан сўнг ҳамиша маники эдингиз...»
Қани энди шундай деса. Оддийгина қилиб, бир буюмга нисбатан айтгандай «Сен —
меникисан!» деса ҳам майли.
Йўқ... ёзмади, ёзмайди ҳам.
Отабеклар борми ўзи дунёда?..
Осмонда учғувчи қушларнинг барчаси бургут бўла оларми экан?
Осмонда бургутлар борми экан?..
Буларни кўп ўйлади. Охири «хат ёзмасалар ҳам майли, бир келиб-кетсалар-чи, ҳеч бўлмаса
узоқдан кўрай» деб умид қилди. Бечора жувон Жамшид учун бу кўчадан ўтиш таъқиқ
этилганини қаердан билсин?
Хат олиш умиди сароб эканига ўзини ишонтиргач, туннинг ҳаловатсиз оғушида суйгани билан
кўришмоқ онларини хаёлида жонлантирди...
«—Зайнаб, мен сени соғиниб келдим... Эсингдами, охирги учрашувимизда «Менинг ўрнимда
ҳайвон бўлганида хўрланишига чидолмай, ҳеч бўлмаса ўкирарди. Эгасининг раҳми келарди.
Эгаси хўрлатиб қўймас эди», дегандинг. Сен кўп хўрландинг, бунга мен айбдорман. Мени
кечир, мен сен учун ўч оламан! — дейди.
— Қандай ўч оласиз?
— Аввал отарчини ўлдираман, биламан, сени у зўрлаган.
— У менинг эрим. Ўч олишингизга йўл бермайман.
— Мен сени ундан тортиб оламан.
— Йўқ... Энди кечикдингиз. «Сен синглимсан», деган эдингиз. Сиз... акам бўлинг...»
Шундай дейди...
Аммо хаёлидаги бу гаплар ҳам амалга ошмайди. Жамшидни яна анча вақт кўрмайди. Фақат...
Жанозада узоқдан бир кўради. Кўради-ю, аммо юраги «жиз» этмайди. Руҳидаги Кумушбибини
осган Асадбекнинг қизи бу пайтга келиб қалбини муҳаббатдан тозалашга эришган эди.
Муҳиддин ота кетаётган чоғида Кесакполвон билан суҳбатлашиб турган Жалилни четга тортиб
«Огоҳ бўлиб туринг. Ҳозирча шифога умид бор. Аммо бир сабаб бўлиб, яна орқага силжиб
кетиш эҳтимоли мавжуд экан», деб шипшиган эди. Кесакполвон «Оқсоқол нима деди?» деб
сўрайвергач, Жалил айтди. Ҳар ҳолда Асадбекнинг даволатиш ишида улар ҳамфикр эдилар.
Шу сабабли ҳам Жалил унинг бу ҳақиқатдан огоҳ бўлиши фойдадан ҳоли эмас, деб ўйлади.
Бу хабар чиндан ҳам Кесакполвон қалбининг моғор босган қисмида пайт пойлаётган нияти
учун фойдали эди. Кесакполвон «Барибир ўлади, шекилли», деб тахт сари йўлдаги ғовларни
суриш ҳаракатини тезлаштирди.
Қадимда мушриклар санамларнинг ҳайкалларини ясаб олиб сиғинишар экан. Уларнинг
ақидасига кўра, бу санам — Худонинг қизи. Улар ана шу санамга сиғиниш билан унинг отасига
— Худога яқинлашмоқни ният қилар экан.
Кесакполвон режаларининг биридан ана ўша мушрикларнинг ҳиди келиб турарди. Тахтни
эгаллаш йўлидаги муҳим масалалардан бири — Зайнаб билан яқинлашув эди. Гарчи Мардона
воқеасида Зайнабнинг отаси йўлига яқинлашуви ҳали узоқ эканини англаган бўлса-да,
фикридан воз кечмади. Билъакс, у билан кўпроқ учрашадиган бўлди. Ўз хаёлида Зайнабни
қайта тарбиялай бошлади.
Ана шу кунларнинг бирида Хумкалла унга ғалати хабар етказди. Ҳалимжон деган йигит у билан
суҳбатлаша туриб, гапни айлантира-айлантира «Ҳосилбойвачча қаерга кўмилди?» деб сўрабди.
Бу хабар Кесакполвон учун кутилмаган ютуқ эди. Ҳосилбойваччанинг қаерга кўмилгани билан
ҳатто Асадбек ҳам қизиқмади. Мурданинг қаерга кўмилганини Чувринди ҳам билмайди. Ғилай
унга айтмаган бўлиш керак.
«Ҳалимжон деганига бу нима учун керак?» — деб ўйлади Кесакполвон. «Бунга фақат Хонгирей
ёки ўрганнинг одами қизиқиши мумкин. Ҳалимжон ким ўзи? Уни Маҳмуд топган. Маҳмуд...
Чувринди укагинам... Сени сийласам, чориғинг билан тўрга чиқяпсанми?.. Шунақа қилаверсанг,
битта чориғинг билан қолдираман, бола. Бек аканг сени «ақлли» дейди. Ишқилиб ақлинг сени
гўрга етакламасин-да... Мен ҳам сени яхши кўраман. Сенга кўп хизматим сингган. Лекин оёғим
орасида ўралашаверсанг, халақит берсанг, Бек Жамшидни аямагандек, ман ҳам сенга раҳм
этмайман!»
Кесакполвон бир неча фурсат ўз хаёлига банди бўлгач, жавобга, аниқроғи мақтовга илҳақ
Хумкаллага қаради:
— Қаерга кўмилганини сўрадими?
— Сўради.
— Айтдингми?
— Билмайман-ку?
«Ҳа, бу билмайди», деб ўйлади Кесакполвон. Сўнг сўради:
— Билсанг айтармидинг?
— Э, мен жинниманми? Бунақа гапларнинг бировга айтилмаслигини биламан мен.
— Гап бундай: сен Ҳосилбойваччанинг қайси қабристонга кўмилганини биласан, —
Кесакполвон шундай деб қабристон номини айтди. — Кўмишга Ғилай бирга борган. Сен
ўшандан эшитгансан. Шу гапни қанақасига бўлса ҳам унга айтасан. Кейин беш-олти йигит шу
қабристонни пойлайди. Қани билайлик-чи, мурда нима учун керак бўлиб қолди экан?
— Қойиллатамиз! — деб тантанали ваъда берган Хумкалла чиндан ҳам бу гапни ишонарли
қилиб етказди. Гўёки Асадбек Ҳосилбойваччанинг бу қабристонга кўмилганини билиб, «Бошқа
мозорга қўйиш керак эди», деб сўккан эмиш.
Ҳалимжон бу хабарни кутилмаган муваффақият деб билиб, керакли жойга етказди.
Бу унинг жиддий хатоси бўлди.
Ҳалимжондан бу хабарни олган Саид Қодиров бир ишониб, бир ишонқирамай ўйланди. Ўйлайўйлай Зоҳидни чақирди.
— Бир-бирларига уруш эълон қилмай туриб, ўзаро урушни бошлаб юборганлари рост чиқяпти,
— деди у. Сўнг Чувриндининг Москвага бориб келгани, Жамшиднинг пайдо бўлгани ҳақидаги
кутилмаган янгиликни айтди. — Бу ерда ғалати ўйинлар бор, ипларни роса чигаллаштиришган.
Чигални ечишни бошлашимиз керак.
Бу Зоҳиднинг кўнглидаги гап бўлди. Аммо энди чигални ечиш осон эмаслигини у билиб
турарди. Айниқса Жамшиднинг пайдо бўлиши муаммоси ажаб ҳол эди.
— Суннатуллаевни кузатинг. Ҳамонки, у ўлмаган эканми, демак икки чўнтакларида тўла баҳона
бор. Мени бир нарса хавотирга соляпти. Бизнинг одам дастлаб Ҳосилбойвачча қаерда
кўмилгани билан қизиққанда уларнинг одами айтмаган. Ҳолбуки, у ҳам ўша куни Асадбекнинг
эски ҳовлисига яқин жойда пойлоқчиликда бўлган. У қабристонни уч кундан кейин айтган. Энг
муҳими — гапни ўзи бошлаган.
— Бизни чалғитмоқчи бўлган, демоқчимисиз?
— Чалғитиши бир масала. Иккинчи масала — бизнинг одамга қармоқ ташлашган. Ундан
шубҳаланишган бўлса-чи? Биз ўша қабристонни боссак, шубҳалари тасдиқланади. Ана унда
одамимизни аяб ўтиришмайди.
— Бу турган гап. Понани пона билан чиқаради, деган гап бор. Агар улар бизни чалғитмоқчи
бўлса, биз ҳам шундай қилайлик.
— Масалан, қандай?
— Масаланми... Бошқа бир-икки қабристонни суриштирган бўламиз-у, улар айтганга
яқинлашмаймиз.
— Бутунлай борилмаса ҳам шубҳали. Уч-тўрт қабристондан сўнг у ерга ҳам ўтиш керак. Ҳозир
қўлингизда қандай иш бор?
Зоҳид Ботировнинг охирлаб қолаёзган «Иш»и ҳақида қисқача маълумот берди.
— Қабристонлар билан ўзингиз шуғулланинг. Гўрковларда гап кўп.
Бу ташрифдан сўнг Зоҳиднинг кўнгли ёришди. Кўчага чиққанда осмон ўйини авжда эди. Бевош
булутлар чоки сўкилди-ю, Зоҳиднинг кўнглига ҳамоҳанг равишда қуёш бир чарақлади...
Омадли одамнинг хўрози ҳам тухум қилади, дейдилар. Кейинги кунларда Кесакполвон ўзини
ана шундай омадли ҳис эта бошлади. Улар айтган қабристон эмас, бошқаларининг
текширилиши, гўрковларнинг сўроқ қилиниши Ҳалимжонга бўлган гумон оловини заррача
бўлса ҳам пасайтирмади. Хизматга келган дастлабки кунларида бўйин эгмаган бу йигитни
Кесакполвон унча ёқтирмас эди. Эндиги қизиқиши туфайли уни қармоққа илинтириб, шу билан
Чувринди юзига тарсаки урмоқчи, Асадбекни ундан совутмоқчи эди.
Ана шу ташвишлар билан юрганида унга яна омад кулиб боқди: уйига Маматбей кириб келди.
Кесакполвон маишатни барвақт якунлаб, уйига тунги соат иккиларда қайтган эди. Маматбей ўн
беш дақиқадан сўнг дарвоза қўнғироғини чалди.
Кесакполвон Асадбекка тақлидан болохона қурдирган, унда икки йигит галма-галдан
пойлоқчилик қилишарди.
— Хўжайинингни чақир, — деди Маматбей пойлоқчига.
— Сиз ким бўласиз?
— Хонгирейман, Масковдан келдим.
Кийимини алмаштираётган Кесакполвон йигитнинг гапини эшитиб, «калланг борми?» деб
сўкинди. Шубҳасизки, у Хонгирейнинг келганига ишонмади. Аммо «Хонгирейман», деган аҳмоқ
ким экан?» деган қизиқиш билан елкасига тўн ташлаб, дарвозахонага чиқди. Маматбейни
кўриши билан таниди.
— Салом, қардошим, Хонгирейдан сенга улуғ саломлар, — деди Маматбей у билан кўриша
туриб.
— Саломат бўлсинлар, — Кесакполвон шундай деб, уни уйга таклиф қилди.
— Ўзбекларга қойилман, — деди Маматбей, меҳмонхонага кириши билан, — дастурхони доимо
шай туради.
Маматбей иззатталаб инсонлардан эмас эди. Кесакполвон «Олинг» деб таклиф қилиши билан
дастурхондаги ноз-неъматлардан бетартиб равишда истеъмол қила кетди.
... Бу хонадонга у ўз хоҳиши билан келмади. Хонгирей чиндан ҳам Кесакполвонга салом айтган
эди.
Чувринди юртига қайтгач, Хонгирей бир режани обдон пишириш учун бир-икки кун ўйланди.
Сўнг Маматбейни чақирди.
— Ўзбекларни нима қилсам экан? — деб сўраб, унга синовчан тикилди.
— Улар ўйин қоидасини бузишди. Майдондан чиқариб ташлаш керак, — деди Маматбей
дангалига.
— Мен уларни тўсатдан чиқариб ташлай олмайман.
— Нега?
— Ўзбекларга қўл кўтаришга ҳаққим йўқ. Улар дин қардошлар, бу бир. Иккиламчи, улар
устозимга нон беришган. Агар уларга қўл кўтарсам Зели оғамнинг руҳи чирқирайди.
— Уларни жазосиз қолдирмоқчимисиз?
— Ҳосилни Асад ўлдирган. Унга тегмасам ҳам эрта-индин ўзи ўлади. Иккита лайчасини нима
қиламиз?
— Очиғи... билмайман, — деди Маматбей. У осон йўлини айтган эди, ҳожаси унамади.
Маматбей унинг яширин нияти борлигини пайқаб, жавобдан бўйин товлади.
— Бизга уларнинг биттаси керак. Қайси бири?
— Зўрроғи-да, — деди Маматбей.
— Қайси бири зўр?
— Билмайман.
— Шуни аниқлайсан. У ҳам зўр бўлсин, ҳам бизга итоат этсин — Ҳосилнинг ўрнини боссин.
Ўйла!
Маматбей бош эгиб, ўйланган бўлди. Кейин елка қисиб «Амр ҳожамдандир», деган маънода
қаради.
— Мен Маҳмудбейга Асаднинг ўрнига сен бўласан, дедим. У бир оз ноз қилди. Лекин мен
бунақа нозларга ишонмайман. Ҳали тахтдан воз кечадиган аҳмоқ дунёга келмаган. Юрагига чўғ
солганман. Иккинчи чўғни сен Гайдарга соласан. Ана энди иккиси олишсин. Ақллиси, зўри
қолади. Бизга ўшаниси керак.
...Ярим кечада Кесакполвон уйига келган Маматбейнинг асосий вазифаси шу — бўлажак тахт
эгаси қалбига чўғ солиш эди. Аслида бунда чўғ эмас, тўғрироғи, олов мавжуд эди. Маматбей
энди бу оловга мой сепиб аланга олдирмоғи даркор.
— Маҳмудбей Масковдан қандай гап олиб келди?— Маматбей шу саволни бериб, айёрона
кулимсиради.
— У Хонгирейнинг совғасини олиб келди, — деди Кесакполвон, гапни қисқа қилиб.
— Асадбейнинг соғлиғи қалай?
— Яхши, — Кесакполвон шундай деб ажабланди.
— Бу касал ёмон... охири олиб кетади...
— Нима деяпсиз?
— Ракнинг давоси йўқ.
— Рак деб ким айтди сизга?
— Ким айтиши мумкин? Ҳа, яна бир савол: Асадбей нима сабабдан Ҳосилбейни отди,
билмайсанми?
— Асадбек отмади.
— Сенга ёлғон гапириш ярашмайди. Асадбейнинг ўрнига ўтирадиган одам ҳақгўй бўлиши
керак.
— Ҳақгўй денг... Битта донишманд айтган экан: «Агар рўпарангдан заҳарли илон билан ҳақгўй
чиқиб қолса, аввал ҳақгўйни ўлдир».
— Биз ундай донишманд эмасмиз. Биз оддий одамлармиз. Ҳақгўйларни яхши кўрамиз.
— Ҳақиқат шуки, ўша куни мен бошқа ёқда эдим.
— Билишимизча, Ҳосилни сен кўмибсан?
— Ким айтди?
— Ким айтиши мумкин? — деб жилмайди у. — Умуман савоб иш қилгансан. Мусулмонни кўмиб
қўйган яхши.
— Шу гапларни... Маҳмуд айтдими?
— Айтмаганида... Жамшидбей иккита каллани кўтариб келган бўларди. Ғилай садоқатлироқ
экан, чурқ этмади. Сенлар ўргатган гапни тўтиқушдай такрорлайверди.
— Бу гапларни нима учун менга айтяпсиз?
— Хонгирей Асадбей ўрнида сени кўрмоқчи. Маҳмудбейда шундай ҳаракат борлиги бизга
маълум. Лекин у эплай олмайди. Асадбейнинг энг яқин одами — сенсан. Биз сенларнинг
ишларингизга аралашмаймиз. Ўзларинг ҳал қилларинг. Мен «лалайиб ўтириб, ўлжани
оғзингдан олдирма!» дегани атайин келдим.
Кесакполвон унинг келишидан мақсадини сезгандай бўлди. Шу боис ўсмоқчилаб сўради:
— Агар ёрдамингиз керак бўлса-чи?
— Биз — қардошлармиз, — деди Маматбей.
Кесакполвон келажакда нима бўлиши билан иши йўқ, бугун ҳамнафас топилганидан қувониб,
қадаҳни уриштириб ичди.
Ривоят қилишларича, Мусо алайҳиссалом Бани Исроил қавми билан Фиръавн зулмидан
қутулмоқ ниятида Мисрдан чиқиб кетаётганларида йўлларини тўсиб турган денгиз Оллоҳнинг
қудрати ила иккига бўлиниб, барчалари ундан эсон-омон ўтиб олган эканлар. Қувиб келаётган
Фиръавн ва унинг лашкарлари ўртага келганларида денгиз изига қайтиб, қўшилиб уларни
қаърига ютган экан. Ўлими ҳақ эканини билган Фиръавн иймон келтириб «Мен
мусулмонлардандирман — Оллоҳга бўйинсунувчилардандурман», деган экан.
Асадбек ҳам Абдураҳмон табибникида шу ҳолда эди. Гарчи у Фиръавн каби ўзини Худо деб
билмаган бўлса-да, Оллоҳнинг бирлигига ҳамиша ишониб келган эса-да, иймон чегарасига
анча кеч яқинлашган эди. Фиръавн учун айтилган «Ал ана ва қод осойта қаблу ва кунта минал
муфсидийн» ояти каримасини балки Асадбек учун ҳам эсламоқ жоиздир, валлоҳи аълам? Бу
каби ҳукм этмакка бизда (ҳуқуқ) йўқтур. Аммо Расули Акрам жанобимиз Оллоҳдан ривоят этган
сўзда буюрилганки: «Я бани Адама! Иза вақаат фил балаи закартани ва иза кашафтуҳу
насийтани кааннака маа арафтани».
Асадбек кабилар учундир, деб фикр қилишимизнинг боиси шундаки, азон товшини эшитганда,
хусусан Абдураҳмон табибникида ибодатни ихтиёр этган одам, хасталиги чекина боргани сайин
яна асл ҳолига қайта бошлади. Бу ғофил банда шифога етишмоғи бир синов эканини, булутлар
орасида кўринган қуёш дилларни бир яйратиб, сўнг яна беркинишини, сўнг кўп ўтмай тун
бошланаяжагини қайдан билсин?
Абдураҳмон табибникида «Уйга боргач, ҳар куни масжидга чиқаман», деган қарорга келган
Асадбек аҳдига вафо қилмади, ўз ташвишларига берилиб кетди.
Айниқса, Хонгирейнинг совғаси уни кўп ўйламоққа, тадбир билан иш юритмоққа мажбур этди.
Жамшиднинг озгина муддат бўлса-да, Хонгирей қўлида таълим олиб қайтгани ҳам унга бир
ташвиш эди. Шу боис унинг изидан одам қўйди, қизини ҳам кузатди. Зайнаб кўпроқ ота уйида
бўлгани сабабли уни ортиқча кузатишнинг ҳожати ҳам йўқ эди. Лекин бу кузатув бошқа натижа
берди: Кесакполвоннинг Зайнаб атрофида ўралашиб юришини Асадбекнинг ўзи ҳам сезди,
йигитлар ҳам айтишди. Ҳамиша бузуқлик ботқоғига ботиб юрувчи Кесакполвоннинг Зайнаб
атрофида ивирсишидан Асадбек бошқа гумонга борди. Шаҳар марказидаги уч қаватли
иморатнинг ертўласига жойлашган идорасида Кесакполвон билан ёлғиз қолганида шу мавзуда
гап очди:
— Зайнабнинг атрофида нима учун ўралашиб қолдинг? — деди Асадбек унга қаттиқ тикилиб.
Кесакполвон бир кунмас-бир кун шундай савол берилишини кутгани учун довдирамади.
— Мен унинг амакисиман. Ўз қизимдан аъло кўраман. Бечора эзилиб кетди-ку?
— Сенинг ишинг бўлмасин. Эзилиб кетган бўлса, қарайдиган отаси бор.
— Маҳмудга ҳам шундай дейсанми?
— Маҳмуд мен айтган ишни қилади.
— Маҳмуд уни игнага олиб борди.
— Бекор айтибсан!
— Сен яширганинг билан деворларнинг қулоқлари бор. Бизга ҳам етиб келади. Ўзинг гап
очдинг, айтай: ўғилларингни олим бўлишини истардинг — бу ўзингнинг ишинг. Менда ўғил йўқ.
Қизим ясан-тусандан бошқасини билмайди. Лекин Зайнаб бошқача. У сенинг йўлингдан
бормоқчи. У сенга ўхшайди. Ақлли, қўрқмас, қасоскор...
— Валдирама! — деди Асадбек жаҳл билан. Кейин бехосдан қизининг «Уларни ўзимга қўйиб
беринг» деган овозини қайта эшитгандек бўлди.
— Энди сен валдирамай эшит: Зайнаб ўч олмоқчи экан, мен ёрдам бердим.
— Қанақа ўч?
— У Мардонани ўлдирди... ўз қўли билан.
— Бекор айтибсан! Уни... қаердан топдинг?
— У Ғилайнинг ўйнаши эди.
— Ҳайвон! Сен ҳаддингдан ошяпсан! — деб бақирди Асадбек.
— Ҳайвон бўлсам ҳам сенга содиқман. Фақат сенга яхшилик қилишни ўйлайман.
Яхшилик қилиш... Асадбек фарзандларини бу ишлардан нари бўлишларини истар эди. Нодон
аъёни эса қизини бу йўлга киритиб, яна «яхшилик қилдим» деб керилади... Асадбек қизининг
одам ўлдириши мумкинлигини тасаввурига сиғдиролмас эди. Ҳозир ҳам бир зумгина кўзларини
юмиб аввал тўппонча ушлаган, сўнг пичоқ санчаётган, сўнг... бўғаётган Зайнабни кўриб инграб
юборди-да, кулдонни олиб, рўпарасидаги Кесакполвонга қараб отди. Оғир кулдон елкасига
тегиб, зириллатган бўлишига қарамай, Кесакполвон сапчиб туриб, Асадбекнинг қўлларига
ёпишди.
— Асад, ўзингни тут, жаҳлинг чиқмасин!
— Сен... ҳайвон, мактабдалигингда башарамга туфлаган эдинг. Энди юрагимга
туфламоқчимисан?
— Ундай дема, Асад, мен фақат ишимизни ўйладим.
— Ҳе, ишингни!.. — Асадбек бўралаб сўкди. Кесакполвонни нари итариб, тепмоқчи эди, кучи
етмади. Илгариги ҳоли бўлганда бу одамчани булғалаб ташлаган бўларди. Қуввати етмагани
боис бутун қаҳрини тили орқали сочди: — Сен кесак полвон эдинг. Хоҳлайсанми, йўқми,
шундайсан. Сен одам бўлмайсан ҳеч қачон! Йўқол, турқингни кўрсатма!
Кесакполвонни авваллари ҳам Асадбек сўкиб турарди. Лекин бу сафаргиси ошиб тушди.
Аввалгилари Кесакполвоннинг ўнг қулоғидан кириб чап қулоғидан чиқарди. Буниси ҳар икки
қулоғидан кириб юрагига қурум каби ўтирди. Асадбекнинг бу қадар ғазабга миниши сабабини
излаб, кўз олдига Чувриндини келтирди. Аммо ҳожасига сир бермади. Асадбек уни идорасидан
ҳайдаб чиқарган бўлса-да, эртасига нонушта пайти ҳожасиникига қаймоқхўрликка келди.
Асадбек уни уйидан қувмади.

— Ҳа, йигитнинг гули, бормисан бу оламда?
Ўйга толиб ўтирган Жамшид Кесакполвоннинг овозини эшитиб, енгил сесканди-да, кўришмак
учун ўрнидан жилди.
Қувғинди бўлганидан бери тақдир ўйинларига ажабланиб юрган Жамшид овлоқ кўчаларда
адашиб тентираган кимса ҳолига тушган эди. Зелихондан ўзининг «фожиали ўлими», «дафн
маросими»ни эшитганда таажжубланган эди. Воқеанинг даҳшатини уйида ҳис этди.
Энг аввал ўгай онасининг эси оғиб қолаёзди. Эрига овқат егизаётган аёл ҳовлида ўгай ўғлини
кўрди-ю, аввал кўзларига ишонмади. Жамшид уйга кириб, салом бергач, «Вой, вой, худойим!»
деганича ўрнидан қўзғалолмай қолди. Тилдан, ҳаракатдан қолган отаси кўзларида эса ёш
кўринди. У ўғлининг «ўлимидан» бехабар бўлса-да, қалби бир ёвузликни сезган, ўзини соғиниб
ётган эди.
Кейин қариндошлар йўқлови бошланди. Бири нима гап бўлганини батафсил билишни
хоҳлайди, бири шунчаки кўнгил сўрайди.
Кесакполвондан сал олдин келиб кетган меҳмон эса шунчаки сўрамади. У бўлган воқеаларни
ипидан-игнасигача билишни истади. Бу меҳмон — Зоҳид эди.
Зоҳид сўроқни узоқдан — унинг биринчи қамалишидан бошлаб, гапни «ўлими»га олиб бориб
тақади. Жамшид Чувринди билан пишитган маслаҳатига кўра «номаълум кишилар машинасини
тўхтатишганини, уриб, беҳуш қилиб номаълум ёққа олиб кетишганини, бир неча ой ертўлада
сақлашганини» айтди. Зоҳид унинг уйдирмаларини индамай ўтириб эшитди. «Бир неча ой
ертўлада ётганини» эшитиб, унга тикилди-да, ўзича «Бир неча ой ертўлада ётган одамнинг
ранги бунақа бўлмас», деб ўйлади. Бироқ, гумонини сиртига чиқармади.
— Улар сизни нима учун уришди, нима сабабдан қамаб қўйишди? — деб сўради Зоҳид.
Бу кутилмаган саволга Жамшид қийналмай жавоб қайтарди:
— Аниқ билмайман. Йигитчилик... Бир қиз туфайли бўлса керак.
— Ким у қиз?
— Фақат исмини биламан. Кўчада танишганман. Учрашиб турардик. Унга ҳали тегинмаган
эдим.
— Нима учун айнан шу қиз туфайли деб ўйлаяпсиз?
— Ертўлада бир гап бўлувди. «Қизни узатамиз, агар номуссиз чиқса — сенинг ўлганинг» деб
шарт қўйишган.
— Демак, улар тўйни кутишган, шундайми?
— Шунақадир.
— Агар қизга совчи келмаса, бир-икки йил ертўлада ётармидингиз?
— Шунақага ўхшайди.
— Шу қизга ўзинг уйланасан дейишмадими?
— Бунақа шарт бўлмади.
— Шу айтган гапларингизга ўзингиз ишонасизми?
— Сиз ишонмаяпсизми?
— Хўп, ишондим ҳам дейлик. Хўш, унда нима учун ўликхонадан мурда олиб ёқиб кетишди.
— Сабаби оддий: мени қидиришмасин, дейишган.
— Ким қидиради?
— Бизда йўқолган одамни ким қидиради? Милиса-да.
— Сизнинг бундай йўқолганингизни Маҳмуд акангиз ҳам билмасмидилар?
— Ҳеч ким билмаган.
Зоҳиднинг тилига бир савол келди-ю, айтишдан олдин ўйланиб қолди.
«Сиз Маҳмуд акангиз билан бир самолётда келибсиз, сиз қамалган ертўла Москва томонларда
эдими?» — деб сўрашнинг айни пайти эди. Лекин бу хабарни Саид Қодировга етказган одам
шубҳа остига тушиб қолишини ҳисобга олиб, саволни кейинги учрашувлар учун асраб қўйди.
Зоҳид сукутга берилгани ҳолда Жамшиддан кўз узмас эди. Сезгирликда анча-мунча одамга
дарс бера олувчи Жамшид эса бу қараш замирида кўп гаплар яшириниб ётганини фаҳм этарди.
Шунинг асносида тўқиган уйдирмалари пуч эканини ҳам ҳис этиб, ўзидан ўзи норизо бўларди.
Зоҳиднинг сукути узоқ чўзилмади.
— Сиз телевизор кўриб турасизми? — деди у.
— Ҳа, унда-бунда... — деди Жамшид саволдан мақсадни уқмай.
— Бир эълон беришяпти. «Хайрли тун, кичкинтойлар», деган кўрсатувлари бор. Шу кўрсатувни
олиб бориш учун яхши эртакчи одам керак экан. Бир хабарлашинг. Шу иш айнан сиз учун, —
Зоҳид шундай деб заҳарли жилмайди-да, хайрлашиш учун қўл узата туриб қўшимча қилди: —
Эртакларингизнинг мухлисиман. Яна учрашамиз. Янгиларидан эшитаман, деган умидим бор.
Ҳамиша дангал гаплашишга ўрганган, сўз келмаган тақдирда мушт тилида гаплашган Жамшид
бу кинояни ҳазм қила олмади. Бундай учрашув ҳали кўп бўлишини англаб, ғижинди. Мурдани
осиб ёқиб юборган акахонларининг катта хатога йўл қўйганларига унда шубҳа йўқ эди.
Уларнинг оламида катта хатолар қон эвазига тузатилгувчи эди. Бу хато кимнинг қони эвазига
тузатилади?
Жамшид шу саволга жавоб излаб ўтирган дамда таниш овозни эшитди:
— Ҳа, йигитнинг гули, бормисан бу оламда?
Жамшид Кесакполвонни Асадбек ҳузурида кўргандан бери учрашмаган эди. Унинг уйга кириб
келишидан ажабланган ҳолда саломлашди. Кесакполвон батартиб хонага кўз ташлаб олгач,
диванга ўтирди.
— Ҳайдар деган акахоним бор эди, деб бир йўқлаб ҳам қўймайсан-а? — деди у гина оҳангида.
— Биздан нарироқ юрсин, деган гапни эшитувдим,— деди Жамшид худди шу оҳангда.
— Бу Бек акангнинг гапи. Сен ундан хафа бўлма. Ҳозир касал, юрагига ҳеч нарса сиғмаяпти.
— Бек акамдан хафа бўлган куним — ўлган куним.
— Бу гапни яхши айтдинг. Асаддай одам бу дунёда бошқа йўқ. Сен ўзимизнинг одамсан.
Шунинг учун сени ўлимдан олиб қолдим. — Кесакполвон «ўлимдан олиб қолдим» деган гапга
алоҳида урғу бериб, «тириклигинг учун Маҳмуд акангга эмас, менга қуллуқ қил», деб шама
қилди. — Ҳозир ишларимиз бироз нотинчлигини биларсан? Ҳар ҳолда Красноярларда бекор
юрмагандирсан?
— Козловни қидирдик.
— Буни биламан. Сен Хонгирейнинг қўлига қандай тушиб қолдинг?
Жамшид бу тафсилотни яширмай, барчасини айтиб берди.
— Хонгирей билан ҳеч гаплашдингми?
— Йўқ.
— Сенга улар қандай топшириқ беришди?
— Ҳеч қандай. Юртингга жўна, дейишди, вассалом.
— Кузатиб юр, бирон гап бўлса етказасан, дейишмадими?
— Мен гап етказадиган хотинчалиш эмасман.
— Эркаксан, эркак! — Кесакполвон унга бир оз тикилди-да, сўнг гапини давом эттирди. —
Масковдан Маҳмуд аканг билан отамлашиб келибсан-да, а? Маҳмуд аканг сенга қанақа
топшириқ беряпти?
— Ҳозирча уйда ўтир, деганлар.
— Сен уйда тухум босиб ўтиришни хоҳламасдинг, шекилли?
— Иш бўлса, айтинг, қилай?
— Бир иш бор. Лекин буни иккаламиз биламиз. Бек аканг ҳам, Маҳмуд аканг ҳам сезмаслиги
керак. Шу шартга кўнсанг, айтай.
— Сиз... улардан яширинча иш юритмоқчимисиз?
— Ақлинг ўтмаслашиб қолибди, бола. Хаёлингга дарров бузуқ фикр келдими? Мен
шерикларимга қарши иш қиладиган номардманми?
— Ундай деганим йўқ.
— Ҳе, сени устозингни... — Кесакполвон икки оғиз «ширин сўзлар»дан сўнг муддаосига
яқинлашди.— Бир одамда шубҳа бор. Шуни кузатиш керак. Хитларнинг хизматини
қилаётганини сезган заҳотинг йўқотасан.
— Ким?
— Сен аввал шартимга розилигингни айт.
— Розиман.
— Ҳалим деган бола. У сенинг ўрнингни босмоқчи эди. Бек акангга, Маҳмуд акангга ҳам яқин.
Бурни узунга ўхшайди. Бир нималарнинг ҳидини олиб юрибди. Сен азият чеккан боласан. У
билан ошна бўлиб олиб, бир-икки минғирлаб ҳасрат қил. Хуллас, илон бўлиб қўйнига кириб ол.
Чақ, дейишим билан чақиб ўлдирасан.
Кесакполвон бир ўқ билан икки қуённи урмоқчи эди. Аввало Жамшид топшириқни бажарса,
Ҳалимжонни йўқ қилиши мумкин. Лалайса, эплай олмаса, Ҳалимжон уни гумдон қилади. Ҳар
икки ҳолатда ҳам ютуқ Кесакполвонда бўлади.
У ўйлаб топган тадбиридан бениҳоя шод эди.
Аъёни билан бўлган можаро Асадбекнинг дилини хуфтон қилди. У ўзининг хасталиги аъёнлари
орасига раҳна солиши мумкинлигини тахмин қилиб юрарди. Тўрт-беш йил илгари эшитган бир
латифани такрорлаб туришни яхши кўрарди. Табибдан қайтганидан бери Кесакполвоннинг
Чувриндига нисбатан айтаётган гаплари уни анча сергак торттирди. Икковини ёнига олиб:
«Мен ҳали тирикман. Ҳозирдан бир-бирингни ғажишни бошламаларинг», демоқчи ҳам бўлди.
Кейин «балки мен адашаётгандирман», деб ўйлаб фикридан қайтди. Фақат бир латифа айтиб
берди.
Бу аччиқ ҳақиқатдан иборат латифани шарҳлаб ўтирмади. «Ўзлари тушуниб, хулоса чиқариб
олишар», деб ўйлаб, нодонлик қилди. У адашди: зулм мевасидан баҳраманд одамларни латифа
айтиб тарбия қилмоқ мутлақ мумкин эмасдир. Ташналикни сув қондириши қанчалик ҳақиқат
бўлса, Кесакполвонга бу гапларнинг таъсир этмаслиги ҳам шунчалик ҳақиқат эди.
Хонгирейнинг суҳбатидан сўнг ўзини аҳён-аҳёнда бўлса-да «тахт» устида кўра бошлаган
Чувриндига ҳам энди бундай гаплар таъсир этмас эди.
Асадбекнинг ғазаб отига миниши фақат Зайнаб туфайли эмас эди. У аъёнларининг тахт талаша
бошлаганига ишониб бораётган эди. Хонгирей билан муносабат бузилганда буларнинг хурмача
қилиқлари ошиқча эди. Гарчи Хонгирей у билан телефонда сўзлашган бўлса-да, Асадбек унинг
юборган «совға»сидан шум ниятини англади. Ҳосилбойваччани ўлдириб, хатога йўл қўйганини
ҳам фаҳм этди. Вазият кескинлашган дамда Кесакполвоннинг Зайнабни бу оламга тортиши
унга мудҳиш ҳол бўлиб туюлди.
Кесакполвонни ҳайдаб чиқаргандан сўнг Зайнабни тезлик билан Олмонияга жўнатмоғи
лозимлигини англади.
Шу фикрда уйга қайтганида, ҳовли ўртасида туриб олиб Зайнабга ақл ўргатаётган Жалилни
кўрди. Жалил дарвозага орқа қилиб тургани учун Асадбекнинг келаётганини сезмай ваъзини
давом эттирди:
— Шунақа, қизим, ота ўтирган уйнинг томига чиқиб бўлмайди...
Зайнаб отасига салом бергач, Жалил орқасига ўгирилди.
— Энди кетмоқчи бўлиб турувдим, аҳволинг қалай?— деди ошнаси билан сўрашиб.
— Яхши, — деди Асадбек тумтайган ҳолда.
Ошнасининг кайфияти бузуқ эканини сезган Жалил, уйига қайтиш фикридан воз кечиб, унга
эргашди.
Асадбек ичкари кирди-ю, лўлаболишни қўлтиғига олиб, ёнбошлади.
— Ҳа, мазанг қочдими? — деб сўради Жалил, унинг рўпарасидан жой олиб.
— Бирпас жим ўтир.
— Гапим ёқмаётган бўлса, кета қолай!
— Бирпас жим ўтир, деяпман!
Жалил «хўп» деб тиз чўкканича, итоаткор талаба сингари индамай ўтирди.
Хонадаги сукунат то Зайнаб чой олиб киргунича чўзилди.
— Ада, овқат олиб келаверайми, олдин дорингизни ичиб оласизми?
— Ҳа, албатта, олдин дорини ичади, — деб Асадбек ўрнига жавоб берди Жалил.
Асадбек дорини ичди-ю, аммо овқатга қарамади. Илон кукуни солинган қайнатма шўрвани
хўриллатиб ичиб олган Жалилни тер босди.
— Бўлди, энди жа оширвординг. Сени тумтайишингни кўрган одам, бу куёвтўранинг хотини
қари чиқибди, деб ўйлайди. Овқатингни ич.
— Овқат ўтмайди.
— Бўлмаса, ёрила қол: нима бўлди?
Жалилнинг гапида жон бор: ёрилмаса, дардини айтмаса бўлмайди.
— Жалил... — шундай деб тин олди. — Жалил... мен оғирлашганимда... Ҳеч нимани
сезмадингми?
— Нимани?
— Ҳайдар билан Маҳмуд ўртасида гап ўтмадими?
— Ҳа, буми... — Жалил унинг мақсадини англади. — Энди, оғайни, ўзинг гап очдинг, айтай:
мол аччиғи — жон аччиғи, деган мақол бор. Подшо касал бўлса, меросхўрлар пайт пойлашади.
— Ўлимимни кутишяптими? Шунақа демоқчимисан?
— Мен уларнинг ичидаги мақсадларини билмайман.
— Ҳайдар Маҳмудни тинч қўймайди, деб чўчияпман.
Чўчияпман... Ҳеч нарсадан қўрқмайдиган Асадбекнинг чўчиши қизиқ... «Чўчиётган бўлса,
юраги бир нарсани сезган», деб ўйлади Жалил.
— Ҳайдарингнинг қўлидан ҳар бало келади. Сенга неча марта «Шу паканангнинг турқи совуқ,
ўзингдан узоқлат!» деб айтувдим-а?
— Вақтида менга керак эди. Ёрдами кўп теккан. Энди замон ўзгарди, лекин у ўзгармаяпти.
Замонга қараб иш юритмайди.
— Ўшанинг ўзгарарканми? Букирни гўр тўғрилайди. Сенга анчадан бери айтишга тилим
бормаётган эди. Сен унинг бир қилиғини билиб қўйишинг керак.— Жалил шундай деб унинг
Абдураҳмон табибга учрашгани, сўнг отларини оттирганини айтди. Бу гапларни эшитган
Асадбек қаҳр отига минди:
— Хунасанинг чотини айириб ташлайман! — деб бақирди.
Жалил уни фикридан қайтаришга уринмади. Агар Кесакполвон ҳозир шу ерда бўлганида бир
балога учраши нақд эди. Бахтига орада тун бор. Тун ва сокинлик Асадбек учун маслаҳатчи
бўлди. У ўйлай-ўйлай Кесакполвон билан ҳозирча муроса қилмоқ жоиз эканини англади. Шу
боис ҳам эрталаб Кесакполвон қаймоқ кўтариб кирганида уни қувмади, ғазаб отидан тушмаган
бўлса-да, қаҳрини сочмади.
Қаймоқ устига нон тўғраётган Кесакполвонга синовчан тикилди-да:
— Ҳайдар, сен отларнинг фарқига борасанми? — деб сўради.
Кесакполвон бу саволдан сўрағувчининг мақсадини англаган бўлса-да, сир бой бермади.
— Қанақа отлар?
— Ҳа, энди отлар ҳар хил бўлади: аравага қўшадигани, улоқчиси.
— Қазига бопи...
— Ҳа, билар экансан.
— Мен отларнинг фарқига бормайман. Нега сўраяпсан?
— Зўр улоқчи отлардан иккитасини топиш керак. Нархи осмон баравар бўлса ҳам сотиб
оламиз.
— Нима бало, улоқ чопмоқчимисан?
— Мени даволаган табиб улоққа ишқибоз экан. Шунга совға қиламиз.
— Яхши ўйлабсан. Гап йўқ, топамиз.
— Ўша табибнинг отларини кимдир отиб кетибди...
Қаймоққа бўккан нонни ҳузурланиб чайнаётган Кесакполвон бир ҳўплам чой билан луқмасини
ютди-да:
— Жалил айтдими? — деди беписандлик билан.
— Ҳа, айтди.
— Бекор айтибди. Мени биласан-ку, ғашимга тегса ўзини отаман. Отлари билан нима ишим
бор?
— Жалилнинг гапи ёлғонми ё сеникими?
— Уйингда Қуръон бўлса бер, Қуръон урсин, агар ёлғон гапирсам.
Асадбек унинг қасамига ишонгандай бўлди. Кўнглидан «Ҳали бу гапга қайтамиз», деган
фикрни ўтказиб:
— Қаймоғингни е. Бир ҳафтада зўр отлардан топасан, бу сенинг қўлингдан келади, — деди.
Кесакполвон уч кунда отларни топди. Абдураҳмон табибга етказди. Аммо у отларни олмади,
изига қайтарди. Бундан ғаши келган Кесакполвон уларни сўйдириб, қази қилдирди.

Жамшид «Хонгирейдан ҳеч қандай топшириқ олмадим», деб ёлғон гапирган эди. Ғилай ўлими
олдидан Ҳосилбойваччани ўлдирган Элчинни отганини айтган бўлса-да, унинг гапларига унча
ишонишмаган, Ҳосилбойваччани Элчин ўлдириши улар учун ҳақиқатдан узоқ бир гап эди.
Жамшиднинг вазифаси эса айни ҳақиқатни билиш эди.
Кесакполвон келиб-кетган куннинг эртасига Элчин ётган касалхонани қоралаб бориб кузатди.
Кейинги кун оқшом чоғида Элчинни йўқлаш мақсадида келиб, Асадбекка тегишли
машиналардан бирини кўрди-ю, ўзини панага олди.
Орадан ўн-ўн беш дақиқа ўтгач, Зайнаб кўринди. Бошини эгиб юриб келган Зайнаб ҳеч қаёққа
қарамай машинага ўтирди. Жамшид ҳайдовчини танимади. «Ҳайдар акам айтган йигит шуми?»
деб ўйлади.
Жамшид «буёққа кириш мумкин эмас», деган ҳамширанинг чўнтагига пул солиб қўйди-ю, ўз
уйига кириб бораётгандай эшикни бемалол очиб, остона ҳатлади.
Элчининг кўзлари ярим юмуқ — унинг ўлик ёки тирик эканини билиш мушкул эди.
Элчин кўз олдини қоплаган хира парда орқали Жамшидни таниди. Бу жингалак сочли йигитни
унутиш мумкин эмасди.
Ҳозиргина Зайнаб келиб кетди. Табиб Элчинни беҳуш деб ўйладими, «Эрингизни уйга олиб
кетганингиз маъқулмикин?» деди. Элчин бу гапни эшитди. «Ишим хуржун шекилли?» деб
ўйлади. Кейин Зайнабнинг овозини эшитди:
— Агар эримга бир нима бўлса, ҳаммангиз қурийсиз!..
Овоз Зайнабники... лекин оҳанг... Зайнаб бу оҳангда гапирмас эди...
Элчин хотинининг қалбдаги Кумушбибини осиб, Асадбек қизига айланмоқчи бўлаётганидан
бехабар эди. Шу боис гап оҳанги унга бегона туюлди.
Зайнаб чиқиб кетиши билан... Жамшид кирди. Элчин орада ўтган ярим соатни сезмади.
Назарида Жамшид изма-из кириб келгандай бўлди.
«Дарров топишиб олишибдими? Ўшанда Зайнаб тўғрисини айтганмиди?
«— Мен Жамшид акамни яхши кўрардим... Сизга хиёнат қилдим!..»
Зайнабнинг бу фарёди ёдидан кўтарилгани йўқ. Бу фарёд ўқтин-ўқтин қўзғолиб юрак ярасига
туз сепарди. Шундай пайтда Элчин руҳ азобида бир инграрди-ю, «Зайнаб жон аччиғида
айтди», деб ўзини-ўзи ишонтира бошлар эди.
Ҳозир эса...
Ўзини ўзи ишонтиришга ҳаракат ҳам қилмади.
Чунки... рўпарасида хотини ёқтириб қолган ўша одам турар эди.
Жамшид унга яқинлашди.
«Нимага яқин келяпти? Бўғиб ўлдирмоқчими? Биратўла Зайнабга эга чиқмоқчими?»
Жамшид яқинлашиб, у томон энгашди:
— Ҳофиз ака, эшитяпсизми?
Элчиннинг юзига унинг нафаси урилиб, енгил сесканди.
— Ҳофиз ака!
— Гапиролмайдилар, — деди хонага кириб келган ҳамшира.
— Тилдан қолганми?
— Келганларидан бери гапирмайдилар. Гапирмасалар ҳам керак.
— Нима учун?
— Билмасам, дўхтирлар шунақа дейишяпти...
Ярим очиқ кўз юмилди. Овозлар узоқлашди. У яна уча бошлади. Қуш каби енгил учди. Учди,
учаверди...
Асадбекнинг муомаласидаги ўзгариш Кесакполвонга маъқул келса-да, айни чоқда
сергаклантирди. Назарида «Чувринди укагинаси» ундан ўзини олиб қочаётгандек туюлди.
Чувринди Шариф Намозов масаласида Москвага бориб келгач, Кесакполвонни Маматбей
йўқлади. «Уканг ҳокимиятни ўз қўлимга оламан, бу ишни мендан бошқа ҳеч ким эплай
олмайди», деб Хонгирей билан шартлашди. Хонгирей Асадбекни ҳам, сени ҳам тан олмайди!»
деб тутаб турган оловга мой сепди. Кесакполвонни бу гапга ишонтириш учун телефонда
Хонгирей билан улади.
«— Хонгирей оға, бу мен, Ҳайдарман!
— Қанақа Гайдар?
— Асадбекнинг шериги.
— Мен ҳеч қанақа Гайдарни ҳам, Асадни ҳам танимайман. Менда ишинг бўлса Маҳмудбейга
учраш. Мен Маҳмудбейни танийман!»
Кесакполвон учун шу гап кифоя эди. У «Хонгирейнинг ўзи билан гаплашдимми ё бирор йигити
мени лақиллатдими?» деб ўйлаб ҳам кўрмади. Чувринди Москвага борганида бу гапнинг
тескариси бўлганидан, яъни «Сен таклифимизга дарров жавоб бермадинг. Биз энди сени
танимаймиз. Гайдар билан шартномамиз бор», дейишганларидан ҳам бехабар эди.
Чувринди Хонгирейнинг қарорини Асадбекка айтмоққа журъат этмади. Ҳали ҳақиқат экани
текшириб билинмаган гапни етказиб «аканг устидан мағзава ағдарма», деган таъна эшитмай,
деб ўйлади.
Бу унинг энг сўнгги, ҳал қилувчи хатоси бўлди.
Асадбекни уйига кузатишгач, Кесакполвон «Би-ир отамлашишни» таклиф қилди. Чувринди
акасининг раъйини қайтаргиси келмади. Улар ярим тунгача улфатчилик қилдилар.
Чувриндининг кайфи ошди. Уйга қайтганда дарвозани очган ўғли «Асадбек амакимникидан
телпон қилишди, тез етиб борар экансиз», деди. Чувринди дарров машинани орқага бурди.
Катта кўчага чиқиб, тезликни оширган маҳалда рўпарасида юк машинаси кўриниб,
чироқларини ёқди...
«Камаз»дан тушган Хумкалла олд томони пачоқланиб бутунлай йўқ бўлиб кетган «Жигули»га
пича қараб турди-да, ўзини сал нарида кутаётган машина томон юрди.
Дафн маросимига келганларнинг барчаси тарқалди. Қор аралаш ёмғир севалаб тургани учун
домла ҳам «Таборак» сурасини ярим қилиб ўқиб қўя қолди.
Одамлар тарқалишгач, Асадбек қабр бошига келди. Иккита бир хилдаги мармар тош. Бирида
онаси, иккинчисида Самандар — укаси. Уларнинг ёнига укадек азиз бўлиб қолган Чувринди
қўйилди.
Асадбек осмоннинг кўз ёшлари остида пича турди. Палтоси ивиб кетди. Юзларини, кўз
ёшларини қор аралаш ёмғир ювди.
«Бу ер менинг жойим эди, Маҳмуд укам. Сен келдинг. Ёнингда яна бир жой бор... «Мастликда
бўлган», дейишяпти. Мен бунга ишонмайман. Сенга қасд қилганни хор қилмасам, отимни
бошқа қўяман. Қасос олмагунимча ёнингга келмайман...»
Кимдир қўлидан ушлаб, тортди.
Ўгирилиб қаради: Кесакполвон.
— Сен менинг юрагимга тупурдинг, — деди Асадбек.
— Ундай дема, Асад, агар шу менинг ишим бўлса — Худо урсин!
— Йўқол...
— Асад...
— Йўқол, дедим!
Кесакполвон уч-тўрт қадам чекинди-ю, аммо йўқолмади.
ЭНГ СЎНГГИ БОБ
Зоҳид, 1990 йил, 3 феврал.
Прокурор имзо чекканидан сўнг ҳам Зоҳид ишонмади: наҳот адолатга етишган бўлса?! Наҳот
Ботиров «Иш»и шу тариқа яхшилик билан якунланса. «Ишкал»нинг гапи нима бўлди?
«Топшириқ билан қамаганмиз, эплай олмайсан» деб эди. Топшириқ билан қамагани тўғри.
Оқланиши-чи? Саид Қодиров айтмоқчи, ўзгаришларнинг мевасими? Замон шунчалик тез
ўзгардими?
Ботиров ўзининг кийимларини кийиб, кўчага чиққач, «Алҳамдулиллоҳ, Оллоҳ, ўзинг буюксан,
қудратлисан!» деб қўйди. Зоҳид уни уйига қадар кузатиб борди. Сўнг қувончини баҳам кўриш
учун Ҳамдам Толиповни йўқлади. У топшириқ билан чиқиб кетган, қачон қайтиши номаълум
эди. Шундан сўнг илк устоз саналган маёр Солиевни кўргиси келди.
Маёр Солиев унинг суюнчилик хабарини эшитиб, қўлини сиқди-да:
— Адолатга осонлик билан етиб бўлмайди, — деди.
Ботировнинг озод этилиши Зоҳид учун дастлабки муҳим ғалаба эди.
Асосий курашлар ҳали олдинда.
Бу — энди эртанинг иши...
Асадбек, 1990 йил, 3 феврал.
Асадбек қабристондан тўғри эски шаҳардаги уйига борди.
Совуқ уй. Совуқ танча. Худди қирқ йил аввалги каби...
Ҳўл палтосини ечмай танчага ўтириб, қунишди. Эти увишди. Дераза орқали кўча эшигига
қаради.
...Ҳозир отаси чана кўтариб киради.
— Тойчоқ! — деб эркалайди...
Йўқ, отаси кирмади. Икки номаълум киши кирди.
— Отанг — халқ душмани! — деди.
Сўнг... мактаб ўқитувчиси ўқувчиларни бошлаб кирди. Ўқувчилар саф тортган ҳолда, унга бирбир яқинлашиб башарасига тупурдилар...
Асадбек инграб юборди.
У ҳар йили ўттиз биринчи декабр куни шу уйда ўтирарди. Бу сафар одатини канда қилди —
ўша куни табибникида бўлди. Ўзи узоқда бўлса-да, кўнгли шу уйда эди. Қайтгач, неча марта
келишга қасд қилди. Аммо ўз ташвишлари билан ўралашиб кела олмади.
Бугун келди. Елкасида бир олам ғам билан келди.
Инсон боласига хос покиза туйғуларни қувган кундан бери орадан қирқ йилдан ошиқроқ вақт
ўтди. Ўшанда митти юрагига ёвузлик тухум қўйган, ёвузликнинг биринчи овозини ўртоғи
Жалил эшитган эди:
— Уларни ўлдираман!..
Ҳозир бу овозни ўзи ҳам эшитди. Эти сесканди.
Кўча эшиги очилди: Жалил кўринди. Орқасида бир одам.
— Асад!
Жалил одати бўйича ҳовли ўртасига келиб чақирди. Овоз бўлмагач, яна чақирди.
— Асад!
— Киравер, — деди Асадбек бўғиқ овозда.
Жалил билан ҳам, нотаниш одам билан ҳам ўтирган жойида саломлашди.
— Бу ўртоқ ижроқўмдан экан, — деб изоҳ берди Жалил. — Ҳозир уйимга келсам, рўйхат қилиб
ўтирибди.
— Қанақа рўйхат?
— Бу жойлар бузилармиш. Бу ердан катта йўл ўтармиш...
Бу гапни эшитиб, Асадбек бошини эгиб ўйга толди. Назарида булдозер овози эшитилди. Уйга
бостириб кела бошлади... Том босиб тушди. Онаси... Самандар қолди... Асадбек бир сесканиб,
«ижроқўмдан келган ўртоқ»қа қаради:
— Йўлни нариги маҳалладан сол, бу ер бузилмайди.
Нотаниш киши ажабланиб, Жалилга қаради-да:
— Иш бошланган. Лойиҳани ўзгартириб бўлмайди... — деди.
Алқисса:
Эй нафси ҳавосиға гирифтор ўлғон,
Шайтон ишига ишинг намудор ўлғон,
Ҳам зуҳд ила иззатка созовор ўлғон,
Ҳам фисқ ила олам элиға хор ўлғон.

СЎНГСЎЗ
Алҳамдулиллаҳки, асарга сўнгги нуқта қўйиш фурсати етди.
Мен қўрқув билан иш бошлаган эдим. Қўрқувнинг боиси — кимлардандир зулм кўришда эмас,
балки ёзганларимнинг сизга мақбул бўлмай қолишида эди. Биринчи китоб эълон қилингач,
ёзаётган ҳар бир сатримда сиз, азиз ўқиғувчиларнинг нафасларингизни сезиб турдим. Сиз
менга далда бериб турдингиз, Оллоҳ сизлардан рози бўлсин!
Асарда шубҳасиз, сиз ишонмайдиган ёки ҳафсалангизни пир қиладиган ерлар бордир. Бунинг
учун узр сўрайман. Бу — қаламнинг ожизлиги ёки фикр доирамнинг торлигидандир. Худо
хоҳласа, бу қусурлар кейинги асарларда барҳам топгусидир.
Бундан сўнг ҳам Сизлар билан янги асарлар орқали кўришмоқ ниятим бор. Шаръий ниятларга
Яратганнинг ўзи етказсин. Бир асарга ном бўлган «Шайтанат» энди туркум номига кўчади. Бу
туркум асарда яна бир неча қисса яратиш умидим бор. Булар сизларнинг ўқиганингиз
«Шайтанат»нинг давоми эмас, балки шу руҳдаги мустақил қиссалар бўлади, иншооллоҳ.
Менга бир нарса маълум: бу асарни ўқиб маъқул дейдиганлар билан бир қаторда
ёқтирмайдиганлар, ундан камчилик, хато қидирадиганлар бор. Шундай бўлиши табиий.
Аввало, ҳеч қайси асар барчага баробар ёқа қолмас. Қолаверса, ожиз қаламим билан битилган
бу асар камчиликлардан ҳоли, деган даъвом ҳам йўқ. Менинг танқидчилардан фақат бир
ўтинчим бор: қандай танқид ўқлари бўлса, ўзимга қаратинг.
Мен азиз, ардоқли китобхонларга бир неча йил мобайнида бирга бўлганликлари учун
миннатдорлик билдираман. Оллоҳ барча мўмин бандаларини Шайтанат оламидан ўзи асрасин.
Бисмиллаҳир роҳманир роҳийм.
Қул аъуузу бироббиннаси. Маликиннаси. Илаҳин-наси. Мин шаррил васвасил хоннаси. Аллази
ювасвису фии судуриннаси. Минал жиннати ваннас.
Омийн я Роббил Оламийн!

АСАДБЭКЛАР ФОЖИАСИ
Ўзларидан ажойиб ифорлар таратиб, юзларидан нур ёғилиб турадиган, ҳалимдан-ҳалим
тақводор бир поччамиз бўлар эдилар. Қодирий домла Юсуфбек ҳожининг феълини у кишидан
олганмидилар ё ўзлари шунақамидилар — ҳеч ажрата олмасдим. Ишқилиб, шунақа хушфеъл,
чиройли мўйсафид эдилар.
Мен у киши ҳақда на олдиларида, на орқаларидан ёмон гап эшитганман. Фақат фазилат
ахтаришар эди, ҳайратланиб чарчашмасди.
Яхши асар ҳам шунақа бўларкан! Фазилат ахтариб чарчамас экансиз. Худди Қодирий
асарларидан ҳануз фазилат ахтариб толмаганимиздек, ҳар гал янги-янги жавоҳирлар
топганимиз каби!..
«Шайтанат»ни ўқиб ҳам шу ўйларга бордим: «Қани эди, ҳаммамизнинг Юсуфбек ҳожидек
отамизу Ўзбек ойимдек оналаримиз бўлса, ўшаларнинг қанотида эр етишсак! Асадбеклар шу
кўйларга тушмасми эди?!» Ва шунда бутун фожиа таг замири ила кўриниб кетгандек бўлди!
Бекорга оталаримиздан айирмаган эканлар бизни!..
Мулла бувалари омон қолган болакайлар бахтли эканлар! Иссиқ бағирларидан чиқармадилар.
Нима яхши, нима ёмон, нима ҳаром, нима ҳариш, ҳарқалай, ажратадиган қилдилар.
Аммо мулла бувалари, опоқдодалари совуқ ўлкаларга сургун этилиб, оталари урушда,
қамоқларда қолиб кетганлар-чи? Уларнинг ёзуғи не эди? Мурғак юрагига ёвузлик уруғи тухум
қўйиб улгурган болакайлар, етимхоналарни тўлдирган «зумраша»ларнинг гуноҳини ким
елкасига олгай? Қайси жамиятнинг суд китобига ёзгаймиз? Асадбеклар шу имонсиз жамиятнинг
мевалари, унинг қасос ўти кўзини кўр қилган «ўғлон»лари эмасми?
«Шайтанат» муаллифининг энг биринчи ютуғи шундаки, у зулмнинг ўқ илдизини топиб, асарга
қўл урибди. Тоҳир баъзилар ўйлагандек олди-қочди, шунчаки саргузашт асар ёзиш учун қўлига
қалам олмаган. У кўп йиллар яшаб қоладиган ва қанча кишиларни сергак торттириб, шайтанат
оламига кириб қолишдан қайтарадиган чинакам бадиий асар яратибди!
«Шайтанат» Тоҳир Маликнинг баланд асари. Қоладиган асари. Ҳар сатри, саҳифасидан
истеъдод нафаси (чуқур бадиий тадқиқ руҳи) уфуриб турибди. Кимдир илгариги асарларига
ўхшата олмаётган бўлса, уни охирига қадар ўқишга сабри етмабди. Йўналишини англамабди,
мағзини чақолмабди.
Асар наинки Асадбеклар фожиаси ҳақида, балки у яратган шайтанат олами одамларининг
аччиқ кечмиши, ҳар биттасининг охири вой бўлгучи тақдирлари ҳақида ўзига хос бетакрор
қиссалар ҳамдир. Сўнг бари жамланиб, яхлит бир рўмонни ташкил этаётир...
Ҳолисаниллоҳ айтинг: Чувриндининг тақдири, бошига тушган аччиқ қисмат Асадбекникидан
камми?! Ёки бўлмаса, Анварнинг фожиаси-чи, бошига тушган кўргиликлар-чи? Кимни, қайси
юракни титратмайди? Қолаверса, Асадбекнинг қизи Зайнабнинг бошига тушган жафо тоши,
абри балолар-чи? У кўрган зулм, ёвузликлар қиз боланики муҳаббат кўчасидан чиқариб, қасос
кўчасига бошласа, қайси жамият, тузумни айблаш керак? Шариат ман этиб қўйган ҳадларни
ланг «очиб қўйган» тузумними ва ё уни қайтаролмаган, ўзи қайси боши берк кўчаларда шайтон
етовида кетаётган Асадбекдек оталарними, қасос ўтида ёниб, йўлини йўқотган ва устма-уст
гуноҳга ботаётган эри Элчинними? Ёлғиз онаизор Манзура бошини қайси тошларга урсин?!
Мен Тоҳирнинг кўп асарларини биринчи бўлиб қўлёзмадан ўқиганман. Ҳаммасининг ўз ўрни,
салмоғи бор. Вақтида воқеа бўлган асарлар. «Чорраҳада қолган одамлар» ҳам, «Сўнгги ўқ»
ҳам. Лекин бу галги асари «Шайтанат»ни алоҳида бир интиқлик билан кутдик. Алоҳида бир
титроқ-ла ўқиб чиқдик. Ва мен яширмай айта қолай. Учинчи китоби қўлёзмасини ҳам ҳаяжонла ўқиб чиқиб, қониқиш ила сўнгги саҳифасини ёпар эканман, Яратганга беадад шукрлар
айтдим. Негаки ёзувчини Оллоҳнинг ўзи қўллаб, ўзи илҳом ато этибди. Шайтанат олами
фуқароларининг адашувларини очмоққа ўзи изн берибди. Аксинча, бу зўравонликка қурилган,
ёвузлик барқ уриб униб-ўсаётган ўзига хос хуфия салтанат оламини бунчалик таг-замири билан
тасвирлаб бўлмас эди. Адашувнинг илдизи очилмай-да қолиши мумкин эди. Бу қоронғилик —
зулмат салтанатини чок-чокидан сўкиб юборгувчи нурни Тоҳир кўра олибди ва ўша нур —
чироқ ёрдамида унинг қўл етмас пучмоқларигача қарангки, кириб борибди. Бу нур иймон
бўлиб чиқди! Агар ёзувчи кўксида шундай бир нур — тоза иймон бўлмаса эди, унинг шайтанат
оламига сафари бесамар чиқмоғи ҳам мумкин эди.
Мен сал илгарилаб кетдим, чоғи. Асли бир бошдан сўзламоқчи эдим, асарнинг фазилатларини
таъмин этган тугунлардан сўз очмоқчи эдим. Қирқ тўққизинчи йилнинг сўнгги куни. Совуқ уй,
совуқ танча. Отаси чана, аяжониси укача олиб келадиган бир кунда бу уйга кулфат булутлари
бостириб кирдилар. Ва бу абри бало бу хонадонни бир умрга ота меҳридан жудо қилиб кетди.
Бола «Дадамга тегманг?! Тегманг дадамга!» деб ҳайқиролди-ю, бошқасига кучи етмай танчали
уйда ёлғиз қолаверди. Ота бағрига олиб, юзини юзига босганда теккан кўз ёшгина қолди. Бир
олам хўрлик, аччиқ алам қолди. Шу кеча мурғак қалбга ўрмалаб кирган шайтон унинг ўксик,
аламзада қалбига ўзининг ёвузлик тухумини қўйиб улгурди ва у қасос истаб, ўч ҳукмини ўқиди:
— Уларни ўлдираман!..
Ва болагина билмасдики, бизнинг динда ўч олмоқ ҳаром қилинган эди, қасос ёлғиз Оллоҳга
тегишли эди.
Шайтонсаройга биринчи ғишт ўша куни қўйилди! Кейин шайтони лаин бу саройга бошқа
аламзада ва валади зиноларни етаклаб келиб, Асадбек хизматига топширди. Шу тариқа
салтанат ичида норасмий салтанат туп қўйиб палак ёйди. Ва бу салтанат «енг гуллаб», оғизга
тушган кезда унинг одамларидан бири қиморда хонумонини ютқизиб қўйган ҳофизнинг уйига
бостириб кириб, (кирганда ҳам номаҳрам оёқ босиши ман этилган жойга қадар кириб бориб)
аёлининг номусини топтагани топтаган, кўксига пичоқ уриб кетди.
Асар ҳар қандай эр кишининг ғурурини букиб-да ташлайдиган ана шундай воқеадан, у
аламларини ичига ютиб, судда гуноҳни бўйнига олиб қамалиб кетишидан ва ўн йил қасос
кунини кутишидан... бошланади.
Асар илк сатрлари, саҳифалариданоқ у «олди-қочди», «қувди-йитди», «отди-кетди»лар асосига
эмас, чинакам маънавиятга дахлдор масалалар, ҳаёт-мамот масалалари, азалий ор-номус,
адолат, эзгулик ва ёвузлик курашларига қурилгани кўриниб-англаниб турибди. Барча
курашларнинг марказида ўзига хос шахслар, бетакрор характерлар турибди. Ва қадам-бақадам,
саҳифама-саҳифа ўзлигини намоён этиб бормоқда.
Асадбекнинг ўзи бетакрор характери, хислат ва фазилатлари билан, чигал тақдири ва
букилмас иродаси билан алоҳида олам бўлса, Чувринди энг қийин — экстремал шароитларда
ҳам топқирлиги, узоқни кўра олиши билан, тегирмонга тушса бутун чиқа олиши билан бизни
ҳайратга солади. Тақдири-чи? Унинг бошига тушган кўргиликлар-чи? Тағинам у метин экан,
унинг ўрнида бошқа ҳар қандай инсон ёвузга айланиб кетар эди! Лекин Чувринди адолат
ҳиссини, дўстга садоқат ҳиссини йўқотмайди! Шу жиҳатлари билан Кесакполвондан ўн карра
баланд туради. Ва шу баланд тургани учун ҳам рақиби томонидан йўқ қилинади.
Асардаги Элчин, Зайнаб образлари — ички олами энг ёрқин ва ишонарли, бутун зиддиятлари
ила чизиб берилган образлар сирасига киради. Кумуш муҳаббатидек покиза бир муҳаббатни
илҳақлик ила, беғуборлик ила кутган бир қалб қасос қурбонига айланса ва шармандалик
чодиридан қутулиш учун ўша ишни қилган одамга узатилса, у қайси дил, қандай юрак билан
яшаб ўтади бу дунёдан?! Зайнаб фожиасига бағишланган боб ва саҳифалар асарни чиндан
баланд мавқега кўтариб, бадииятга дахлдор этиб турибди. У чинакам истеъдод меваси
эканидан ҳеч-ҳеч тониб бўлмайди.
Шу қизининг фожиаси туфайли Асадбек не кўйларга тушиб, не ўтларга қоврилмаяпти! Шу
баҳонада ёзувчи Шайтон салтанатининг энг чиркин гўшаларигача кириб бориб тасвирлашга
муваффақ бўлади. Бу салтанатда бир тўда бошқа тўдани йиқиш, синдириш учун ҳар қандай
қабиҳликлардан қайтмаслигини кўрамиз. Элчин Асадбекдан ўч олиш учун унинг қизини
ўғирлаб, номусини букмоқни ва бир умр эзилиб ўтишини истайди. Зайнаб шу мақсадда
ўғирланади. Бошқа бир рақиб — Ҳосилбойвачча эса, Мардонани ишга солиб, Зайнабни не
кўчаларга етаклатади. Игна ила сархуш эттириб, гиёҳвандлар қавмига қўшади ва сархушлик
ҳолатида суратга олинган кассетани отасига «тақдим» этади. Ўзбек қизларининг бу кўчага
кириб келиши аввало даҳшат! Ҳеч бир ота бу иснод олдида чидаб туролмас! Айниқса,
Асадбекдек қудратли одам! Нима бу? Қайтар дунёми?! Асадбек ўз қилмишларининг жазоси,
қайтимини шу дунёдаёқ, тириклигидаёқ топаяптими?
Адиб қаҳрамонларини шундай чигал ва экстремал ҳолатларга, кўргиликларга солиб синайди,
қовурадики, ҳар бири нималарга қодирлигини табиий равишда, ўз-ўзидан намоён этиб
бораверади. Тан олиш керак, Тоҳир Малик ўзбек адабиётида саргузашт унсурлари бадииятнинг
ажралмас қисми эканини биринчи бўлиб амалда исбот этган ёзувчидир. Биз шу вақтга қадар бу
унсурларни менсимай, унга паст назар билан қараб келдик ва адашганимизни энди кўриб
турибмиз. У чуқур бадиий мушоҳадага хизмат этишини энди инкор қилиб бўлмайди.
«Шайтанат» бунга ёрқин далил.
Тоҳир асардан асарга бўй ростлаб бораётибди. Айниқса, шу «Шайтанат»ида чеварлигини
намоён этибди. Чокини чокига келтириб, воқеаларни улаш, тақдирларни чоғиштириб бориб уч
китобдан иборат яхлит асар яратиш ҳар қандай адибнинг қўлидан келавермайди. Буни чинакам
истеъдод эгаси, Худо юқтирган талантгина уддалаши мумкин. Асадбекдек мураккаб
қаҳрамоннинг шусиз ҳам чигал ҳаёти, ҳавас қилмагулик тақдири атрофида ундан кам
кўргиликлар кўчасидан ўтмаган, ўша бешафқат ҳаётда шафқатсизларча яшашдан бўлак йўл
топмаган Чувриндидек, Кесакполвондек бир гуруҳ бошқа олам фарзандларининг қисматларини
шундай ишонарли чизадики, ҳайратга тушмай иложингиз йўқ. Биргина Зелихон тақдири,
Хонгирей қисмати, улар босиб ўтган йўл ва етишган чўққи, ниҳоят биридан иккинчисига мерос
қолаётган бу хуфия салтанат билан боғлиқ воқеалар нимага тенг?! Улар чинакам топилдиқ:
Шайтанат салтанатининг ҳудудларидан, қудратидан далолат бергувчи! Илдизлари қаерга
бориб туташувидан, ёвузликнинг уруғи қаерларгача сочилиб, қандай заҳаролуд мевалар
бераётганидан ҳикоя этгувчи! Ва булар барчаси қўшилиб, Шайтанат олами ҳақида шундай
яхлит бир тасаввур уйғотадиким, бу олам кишиси бўлиб қолишдан Оллоҳнинг ўзи асрасин!
Асарни бобма-боб, китобма-китоб ўқиганингиз сари, Оллоҳга қайтишдан ўзга тўғри йўл йўқ! —
деган бир нидо янграб келаверади! Асар ичидан жаранглаб чиқаверади!
Тоҳирнинг энг катта ютуғи ҳам ана шунда! Иймонга чорлашида!
Агар хотирангизда бўлса, «Шайтанат»нинг биринчи китобининг ички муқоваларида бир ажойиб
рамзий расм бор эди. Китобни безаган истеъдодли ёш рассом Хуршид Зиёхонов мозористони
тарк этиб бораётган оқ туялар — авлиёлар руҳини чизиб, бизни бир ҳайратга солган эди.
Иккинчи китобнинг ички муқоваларида эса, шу рассом ундан ҳам ажойиб манзарани акс
эттирди. Йўғонгина, лекин ҳалқумининг кичиклигини хисобга олмаган илон каттагина бир
балиқни юта бошлаган-у, юта олмай қолган. Балиқ ночор, жон аччиғида думини асабий
силкийди, илон ундан ночор — ютиб юта олмайди, қўйиб қўя олмайди... Рамз хўб ўрнига
тушган. Қолаверса, бу ривоятларни рассом осмондан эмас, асардан олган. У Тоҳир Маликнинг
топилдиқлари, рассом ҳам буни ҳақиқий истеъдодларда бўладиган ўткир идрок ила англаб,
бизга унинг айнан мағзини етказиб бера олган.
Мен учинчи китобнинг қўлёзмасини ўқиётиб, рассом навбатдаги китоб муқоваларига қай
ривоятни рамз қилиб олар ва чизар экан деб ўйладим. Инсон қулоғига кириб бораётган улкан
мингоёқними ёки қанот битган чумолиларними? Ҳарқалай менга қолса, Луқмони ҳаким билан
илон суҳбати ривоятидаги икки оёқли — баланд қилиб яратилган, лекин бир-бирини чаққанда
бедаво қилиб чақадиган одам махлуқларни бутун даҳшати билан тасвирлай олса қани эди,
дедим. Ўша ривоятни эсласангиз, илон Луқмони ҳакимга: «Оллоҳ биз — илонларни тубан
қилиб яратди. Аммо биз бир-биримизни чақмаймиз. Сиз — одам болаларини юқори қилиб
яратди, сиз бир-бирингизни чақиб ўлдирасиз. Унинг заҳрига ҳатто Луқмони ҳаким ҳам даво
тополмагай», дейди. (Ҳикмат Ўролов, Анвар тақдирларини эсланг! Аслида Холидийлар
Асадбеклардан-да хавфли «зот»лардир!).
Ҳикмат Ўролов тўсатдан қазо қилиб, жаноза олдидан илм даргоҳидаги дўсту душманлари унинг
уйига боришгандаги мана бу манзарага эътибор беринг. «Анварнинг кўзига ҳамма — дўст ҳам,
душман ҳам илон бўлиб кўринди. Ўзини улкан бир илонхонада ҳис этиб, баданига муз югурди.
Назарида қўл қовуштириб, қайғуга берилгандай бўлиб турганлар одамлар эмас, балки лунжини
шишириб, тилини ўйнатиб, бир ҳамла билан чақишга тайёр турган илонлар эди гўё. «Мана шу
турганларнинг қай бири қачон қай бирини чақар экан? Мана шу турганларнинг қай бири қачон
одам заҳрини тотиб ўлар экан? Ростмана илонлар чақадию қочади, икки оёқлилар эса то кўмиб
ташламагунча тинчимайди. Жасадни кўмиш билан чекланса кошки эди...»
Шайтон етовига кириб кетган иймонсиз кимсаларни бундан ўтказиб тасвирлаш мумкинмикан?!
Шу ўринда мен ўзимдан бир оғиз сўз қўшгим келди. Фақат шайтон етовига тушганларгина
шундай чаққайлар! Иймонли кишилар бундан мустаснодирлар! Заҳарнинг ёлғиз давоси
иймондир. Оллоҳга қайтмоқликдир. Чиндан ҳам солиҳ кишилар, у дунёсини ўйлаган зотлар
бир-бирини аямаганларини, амал, шуҳрат, дунё кетидан қувган кишилардек бир-бирларини
чақиб ўлдирганларини ким кўрган?! Агар инсон боши саждага етиб ҳам, масжидга қатнаб ҳам,
ҳожи бўлиб ҳам ёмонлигини қўймабди, дилозорлигини ташламабди — у ҳидоят топмабди.
Иймони суст кимсалардир. Уларни тақводорларга тенглаштирмангиз! Тоҳир Малик асарининг
мағзи-мағзидан сизиб чиқаётган хулоса ҳам шу!
Фан тилида «интуитсия» деган атама бор. Оддий тилда биз буни ички ҳис билан сезиш,
деймиз. Уни қарангки, Оллоҳга қайтмоқлик — нажот эканлигини Хуршиджон ҳам учинчи
китобнинг безакларида ўзига хос талқинда тасвирлабди. Асарда табибга ўз ҳукмини ўтказа
олмаган Кесакполвон унинг чопқир отларини отиб ташлашга буюради, отлар ўлдирилади.
Демакким, «одамилон» ўз заҳрини сочди, табибни руҳан ўлдириш ниятида уни чақди. Қоидага
кўра расмда ҳам шу нарса тасвирланиши керак эди. Рассом эса худонинг қудрати билан
уларга мангулик ато этибди: ўқ отиляпти-ю,отларга кор қилмайди, бирор томчи қон ҳам йўқ,
кўзлар чақнайди, ёвқур отлар гўё қанот чиқариб учаётгандек елиб боришмоқда. Яъниким,
имони басаломат табиб ғолиб чиқди. Отлар — унинг орзулари ҳам мангуликка дахлдор.
Шайтанат олами гирдобига тушган Элчиннинг мажруҳ ҳолати, ўз жонини сақлаб қолиш учун
садоқатдан юз ўгирган Шомилнинг охир-оқибатда калласи олиниб совға тариқасида қутига
жойланиши тасвири; орзу-армонлари абадий кўмилган Зайнабнинг аччиқ қисмати — барчабарчаси биз учун, ҳаёт аталмиш умр йўлининг ўнқир-чўнқирлариданми, жин кўчаларию равон
йўллариданми кетаётган ҳар бир инсон учун ҳаётий сабоқлардир.
Умуман олганда, Хуршид Зиёхоновдай ёш бир истеъдоднинг асарни шундай зукколик билан
тушуна олиши, унинг нозик томонларини ички бир ҳиссиёт билан топиб, учала китобдаги
воқеаларни тасвирда бир-бирига боғлаб бизга етказа олганлигининг ўзи алоҳида таҳсинга
сазовор!
Мен «Шайтанат» савияси мундайроқ ўқувчиларга мўлжаллаб ёзилибди, шунинг учун қўлма-қўл
ўқила-ётир, уларга жаҳон адабиётининг дурдонасини берсангиз бетига қарамайдилар деб
«куюнаётган»ларни «Ўзингиз асар давомини қандай кутдингизу қай тариқа ўқиб чиқдингиз?»
деб сўроққа тутган бўлардим. Ва шубҳасиз, улар виждонан, ички туйғуларига эрк берганларида
эди: «Интиқлик билан кутдигу чанқоқлик билан ўқиб чиқдик» деган бўлардилар.
Ваҳоланки, «Шайтанат» олами — яқин ўтмишдаги бизнинг оламимиз, бизнинг воқелигимиз, бу
оламни бир тирик вужуд деб қарайдиган бўлсак, шу вужуддаги оғриқлар, дард-хасталиклар
бизнинг дарду аламларимиз. Шундай экан, нечун биз бу дардларга, «дард устига чиққан
чипқон»ларга бефарқ қарашимиз керак? Табобатда бемор дардига шифо бериш учун, аввало,
касаллик туб-тубигача аниқланиб, унинг илдизлари очиб ташланади. Сўнг муолажага ўтилади.
Шунинг баробаринда, «Шайтанат» дардларимизга шифо беришда бир восита — малҳамдир
ҳам. Айтингчи, қайси бир бемор дардига даво бўлиши мумкин бўлган малҳамдан бош тортган?
Савиямизнинг «ундай» ёки «бундай»роқлиги хусусида бош қотиришнинг ўзи жоизмикин
шундай ҳолатда?!
Яна асар таҳлилига қайтамиз.
Аввало тақдирларни қаранг, бири бирига ўхшамаслигини кўринг. Зелихонни Хонгирейга
чалкаштирмайсиз, Ҳосилбойваччани Шилимшиққа тенглаштирмайсиз. Асадбек билан
Чувринди, Кесакполвонлар-чи? Ҳар бири ўзига хос ўзга олам вакиллари. Ўз қаҳри-заҳри,
алами, армонлари билан бетакрор шахслар. Шайтанат оламининг устунлари. Қиёфалари,
феълу таъбу дунёқарашлари билан ҳам бир-бирига сира ўхшамайди. Улар ўртасида гоҳ
ошкора, гоҳ зимдан бораётган кураш бутун шафқатсизлиги билан қаламга олиниши, кўлами
билан ҳайиқмай тасвирланиши чиройли. Асадбекнинг ўз отаси қабрини зиёрат этгани бориши,
Козлов билан алоқалари, Хонгирейнинг дасти узунлиги, у юборган терговчиларнинг ашаддий
сиқувлари ва ниҳоят Зелихоннинг қурбон берилиши саҳифалари асарни баланд поғонага
кўтариб турибдики, унча-мунча ёзувчи Шайтанат оламининг бу ўрдаларига кириб боришга
журъат ҳам этолмайди, иқтидори ҳам етмайди. Айниқса, Асадбек оғир хасталикка чалингандан
кейин шайтанат оламида унинг ўрнини эгаллаш учун бошланган пинҳона ва очиқ курашлар
асарга янгитдан «жон ва руҳ» бағишлаб юборганки, бу Тоҳирнинг маҳоратидан далолат бериб
турибди.
Мана шу хасталик айниқса, Асадбек сафдошлари учун зўр синов бўлиб, шу баҳонада
Чувриндининг садоқати, Кесакполвоннинг ҳожасининг ўрни учун «ўлиб-қутилиш»лари яна ҳам
ёрқинроқ очила боради. У ёлғиз даъвогарлик учун курашиб, ўзидан неча бош баланд турган
Чувриндини усталик-ла йўқотиши фақат Шайтонсаройларга хос ёвузликнинг бир кўринишидир.
Асадбек Чувриндининг қабри тепасида ёлғиз қолгандаги манзарани эсланг: «Икки бир хилдаги
мармар тош. Бирида онаси, иккинчисида Самандар укаси. Уларнинг ёнига укадек азиз бўлиб
қолган Чувринди қўйилди.
Асадбек осмоннинг кўз ёшлари остида пича турди. Палтоси ивиб кетди. Юзларини, кўз
ёшларини қор аралаш ёмғир ювди.
«Бу ер менинг жойим эди, Маҳмуд укам. Сен келдинг. Ёнингда яна бир жой бор... «Мастликда
бўлган» дейишяпти. Мен бунга ишонмайман. Сенга қасд қилганни хор қилмасам, отимни бошқа
қўяман. Қасос олмагунимча ёнингга келмайман...»
Кимдир унинг қўлидан ушлаб тортди.
Ўгирилиб қаради: Кесакполвон.
— Сен менинг юрагимга тупурдинг, — деди Асадбек.
— Ундай дема, Асад, агар бу менинг ишим бўлса, Худо урсин!
— Йўқол...
— Асад...
— Йўқол, дедим!..»
Ҳа, бусиз ҳам ўзини Худо уриб қўйган Кесакполвоннинг иши эди бу. Асадбек уни ички бир
туйғу ила ҳис этиб, сезиб турибди.
Қолаверса, у Асадбекнинг юзига биринчи тупуриши эмас. Бошда топишгандаёқ, болаликдаёқ
тупуриб улгурган эди. Эсланг, ўғри тўғрининг юзига, валади зино аламдийданинг юзига
тупурган эди.
Бу бешафқат тасвирлар қаҳрамон ички оламига даҳлдор бўлмай нимага даҳлдор экан? Нега
бизни шунчалик ларзага соляпти экан, агар чинакам бадииятга алоқадор бўлмаса! Қалбнинг
нозик пардаларига тегиб титратмаса?
Асадбек кечаги бешафқат тузумнинг аламзада фарзанди. Аччиқма-аччиқ бешафқатлик
кўчасига кирган, қасдма-қасдига жамият қонунларини оёқ ости қилиб, қасос-ла қалбига
малҳам топиб юрган ва ҳеч кимга бўй бермай келаётган одам. Агар у вақти-вақти билан энг
тўғрисўз дўсти Жалилни кўргиси келиб қолмаганида, танчаси писиллаган ўша эски уй —
отасидан қолган ёлғиз хотирани қўмсаб бормаганда, билмадим, уни шу кўчада юрган бошқа
ёвузлардан фарқи қолмасми эди! Лекин у ҳам тирик инсон, ожиз банда эканини биз оғир
хасталикка чалиниб, мунгли бир қиёфага кирганида, қўли қисқалигини сезиб қолганида яққол
кўрамиз. Айниқса, Асадбекнинг ўша хасталик бошланганда кўрган туши, руҳи шодлар ва қабр
азобини тортаётганлар диёрида кезиб, онаизорининг «оҳ»ини эшитиб, қабри устида олов
тилларини кўриши, хаста Самандарни, отасини учратиши, улар билан мулоқотлари шунақа
жонли, ишонарли тасвирланганки, ўқиб лаззатланасиз. Муаллиф бизни Асадбек қалбининг
қаҳрдан холи, армон тўла пучмоқларигача етаклаб киради.
«— Ада, — деб ажабланади Асадбек. — Сиз ҳам шу ердамисиз?
— Ҳаммамиз биргамиз, тойчоқ, — дейди отаси жилмайиб.
— Яқинда мен ҳам келсам керак, — дейди Асадбек.
— Келасан... Мен кутяпман. Сенга чена ясаб қўйибман... ченада учишни соғиндингми?
— Соғиндим, ада.
— Болам, қийналиб кетдингми? — дейди онаси.
— Қийналдим, — дейди Асадбек.
— Кела қол, аданг... ёғоч чена ясабдилар ўзлари.
Асадбек атрофга аланглайди. Чена кўринмайди. Баъзи қабрлар устида чарх ураётган оқ
қушларга ажабсиниб қарайди.
— Булар қандай қушлар? — деб сўрайди.
— Булар... руҳлар... у дунёда солиҳ фарзанд қолдирганлар.
— Сизникида олов кўрдим?..
— Оҳ, болам... сен қабр азоби нима эканини билмайсан...
— Сизлар бу дунёда ҳалол яшадингиз, умрларингиз азоб билан ўтди. Яна қандай азоб?..
—...Солиҳ фарзанд — амали...
—...Нима бу?..
Онаси жавоб ўрнига «оҳ!» деб қўяди.
Қабристон этагида оқ туялар кўринади. Туя карвони аста юриб, қабристонни тарк эта
бошлайди.
— Оқ туялар кетишяпти, — дейди онаси афсус билан.
— Уларни қайтариш керак, — дейди отаси.
— Мозорларимиздан авлиёлар кетиб қолишяпти. Одамлардан иймон кўтариляпти.
Асадбек аввал ҳам эшитиб эди бу гапни... Манзура айтиб эди. Онаси ҳам айтяпти.
— Туяларни қайтараман, — дейди Асадбек.
— Қайтаролмайсан, — дейди отаси...»
Кейин Асадбекнинг атай Красноярга — отаси тутқунда ётган жойларни излаб бориб, овлоқ
ўрмон четидаги мозористондан қабрини топиб, зиёрат этиши— унча-мунча дунё кўрган, дунё
кезган фарзандларнинг ҳам хаёлига келмаган иш. У шу жиҳатлари билан ҳам ўз
замондошларидан бир поғона юқори туради. Қалби ҳам айрим пайтлари юмшаб кетади,
олижаноб ишларга қодирдай кўринади-ю, қалбига бир вақтлар тухум қўйиб улгурган ёвузлик
уйғониб кетганда тамомила ситамкор ва қасоскорга айланади. Унинг Муҳиддин отага айтган
гапларини эсланг.
«Мен намоз ўқимасам ҳам Худодан қўрқадиган инсонман. Ўлганимдан сўнг дўзахда куйишимни
биламан. Сизни билмайман-у, аммо мен шўро ҳукуматидан бутунлай норозиман. Дўзахда аввал
шу ҳукумат куйиши керак!» дейди у. Асадбек қанақа мураккаб шахс экани худди мана шундай
нозик паллаларда бутун бўй-басти билан кўриниб кетади. Унинг табибдан шифо истаб
борганида (худди Зелихон сингари) қарияларга қўшилиб, намозга ўтгиси келиши... ўтиши
қанчалик табиий бўлса, тузалиб, дард орқага чекингач, Худони унутиб, шайтанат оламига
шўнғиб кетиши шунчалик ишонарлидир. Қалбларини ёвузлик зардоби босиб кетган бундай
кишилар осонликча иймонга кела қолмайдилар. Асадбек фожиасининг бутун даҳшати ҳам
шунда, сабоғи ҳам шунда.
«Шайтанат» асарида нурга йўғрилиб, санъаткорона чизилган бир талай образлар ҳам борки,
улар рўмонга ўзига хос оҳанг десамми, мунг десамми, нур десамми таратиб турибдилар. Бу энг
аввало Анвар, Зайнаб, Элчин образларидир. Анварнинг заураликлар билан мулоқотлари,
руҳлар оламига саёҳатлари ва ниҳоят унинг ёзиб қолдирган хатлари асарга бир ойдинлик
бағишлаб, ҳақиқат нурини сочиб турибди.
«Ҳурлик ниманинг эвазига берилди? — деб ёзади у.— Қонлар эвазигами? Жонлар эвазигами?
Жон беришга тайёр азаматлар борми бу улуғ Туркистонда? Хумоюн Мирзо хасталигида табиб
Бобур Мирзога «Энг қадрли нарсангизни атанг», деганда шоҳ Бобур «Энг қадрли нарса —
жоним, жонимни берайин», деган экан. Хаста она Туркистонга ким жонини фидо қилади?
Ўлимдан қўрқмас, ботир ўғлонлар наҳот бутунлай қирилиб битган? Бу қандай ҳаёт ўзи? Кун
бор — қуёш йўқ. Осмон бор — юлдузлар йўқ. Ватан бор — ватанпарвар йўқ...
Алихонтўра Соғуний домла айтган эканлар: «Агар ўзбеклар ошнинг атрофига бирлашгандай
бирлашганларида эди, аллақачон эркка эришган бўлар эдилар. Мен бу ақлли сатрларга озгина
таҳрир киритмоққа жазм этдим:
«Агар ўзбеклар тўпланиб, тўй-маърака ошига ошиққанлари каби иймонга ошиққанларида эди,
мустақилликка шубҳасиз эришардилар».
Улуғ Туркистонни фақат иймон бирлаштиради...»
Ўша кечаги шўролар жамиятида шундай одам жинни деб эълон этилиши ва ўзини осибгина
руҳига эрк бериши табиий эди. У шундай фожиона қазо топди. Замонга сиғмаган Анварни озод
руҳлар чақириб олдилар.
Бу мунгли қисса шайтонсаройнинг гуноҳ китобига абадий ёзилиб қолди. Худди Асқар Қосим
қиссаси каби... Элчин фожиаси каби... Бояқиш Элчин. Шундай истеъдодли ҳофиз. Қайси
шайтон уни йўлдан оздирди? Хонумонидан, суйган хотинидан ажратгани, ўн йил қамоқхоналар
тузини тоттиргани кам эканми? Қасос кўчасига рўбарў қилмаса? Мана энди Асадбекни ўтдай
куйдириб, сал таскин топдим деганда... Ноиласи рози эмас. Ахир унинг руҳини рози этиш учун
қилмабми эди шу ишни?
Асарда ҳақиқатни ойдинлаштириб келатурган руҳий ҳолатлар, парвозлар, ўтган яқинларнинг
руҳлари билан учрашув-мулоқотлар нозик, мухтасар тасвирларда айланиб-айланиб келадики,
улар рўмонга янги фазо ва янги ҳаводай тушган. Эсингизда бўлса, муаллиф ўша Фарғонадаги
ур-сур тасвирида биринчи бор шу услубга мурожаат этган эди. Зелихон ҳушидан кетганида
тушга ўхшаган ғалати бир нарса кўрганини ўн оғизгина сўз билан ифодалаган эди: «Бошимга
зарба тушиши билан ҳаммаёқ гир айланди. Кейин атрофни зулмат ўради. Иккита шарпа келиб,
қўлтиқлаб кўтарди. «Яхши бўлди, булардан қутқаради», деб ўйладим. Шарпалар қўлтиқлаб
кўтарганча мени чир айлантириб баландга, жуда баландга олиб кетишди. Худди саҳродаги
гирдобга тушиб қолгандай бўлдим. Кейин бирдан зулмат тугаб, ёруғликка чиқдик. Атроф шу
даражада ёруғ эдики, кўзларим қамашиб кетди. «Буни нимага олиб келдиларинг, ҳали муҳлат
бор», деган ғалати овоз эшитилди. Кейин яна гирдобга тушдим, яна зулматда қолдим.
Шарпалар мени ерга ётқизиб, йўқ бўлишди. Кейин кўзимни очсам... Йигиталининг айвонида
ётибман.
Зелихон жавоб кутиб, Исмоилбейга тикилди. Исмоилбей бир оз ўйга толди, чуқур хўрсинди.
Сўнг:
— Бунинг таъбирини айтишга фикрим ожиз, — деди. — Валлоҳи аълам, Тангрим жонингни
қайтариб берибди. Бунинг маъноси шуки, энди саёқ юришингни ташла. Қалбингни зангдан
тозала...
— Қалб занги? — Зелихон кулимсиради. — Роса зўр гапларни топиб гапирасиз-да, тоға. Ҳозир
намоз ўқиётганингизда нима учундир менинг ҳам ўқигим келди...»
Инсон руҳий оламининг беҳудуд сарҳадларигача кириб боришга уриниш, руҳлар оламига
саёҳатлар кейинчалик Анвар, Элчин образларини очишда, тақдирларини чизишда,
фожиаларининг илдизларини кўрсатиб беришда жуда ҳам қўл келган. Рўмондаги бу боб ва
саҳифалар симириб ўқилса-да, ҳеч ёддан кўтарилмай, чуқур ўйларга толдираверади. Ҳаётнинг
ниҳояти имтиҳон дунёси экани, ҳар ким экканини ўриши, ҳеч бир жиноят жазосиз, яхшилик
мукофотсиз қолмаслиги теранроқ англатиб борилаверади.
Муаллиф ҳатто хаёлий суҳбатлар, тасаввур оламида кезишлар, армонли онлардаги қалб
кечинмалари тасвирларидан ҳам заргарона, узукка кўз қўйгандек фойдаланиб кетадики, булар
барчаси биргаликда бадииятга хизмат қилган. Айниқса, бу усул алоҳида муҳаббат-ла
тасвирланган Зайнаб образида, унинг ички оламини назокат ила чизишда жуда ҳам қўл келган.
Шусиз ҳам армонлари беадад, шусиз ҳам орзулари топталган Зайнабнинг онаси-ла хаёлан
суҳбатларини эсланг.
«— Сен болалигингда Кумуш бўлишни орзу қилардинг.
— Орзу қилардим, ойижон.
— Кумуш заҳарланган эди, шуни ўйламабмидинг?
— Ҳа, заҳарланган эди.
— Ўзбек ойим қора кийган эди-ку...
— Ҳа, қора кийган эди.
— Заҳарланган Кумуш қайта тирилар, деб ўйладингми?
— Ўйладим, ойижон.
— Ўзбек ойим қора либосини ташлайди, мотам кунлари тугайди, деб хаёл қилдингми?
— Хаёл қилдим, ойи».
Шайтанат олами Зайнабни ана шундай гўзал орзуларидан, бир умр кутиб ардоқлаб келаётган
Кумуш муҳаббатидан жудо қилди. Наинки уни, Зелихондек, Чувриндидек мард йигитларни адо
қилди, бевақт хазон қилди.
Анварни қувғинди, Элчиндек ҳофизни хароб этди. У олим-ку, у истеъдод-ку демади.
Асадбек-ку қасос деб нимага эришди?
Эсланг. Укасидек азиз бўлиб қолган Чувриндидан айрилган... «Асадбек қабристондан тўғри
эски шаҳардаги уйига борди. Совуқ уй. Совуқ танча. Худди қирқ йил аввалги каби...»
У ҳар йили ўттиз биринчи декабр куни шу уйда бўларди. Бу сафар кела олмаганди... Кечикиб
бўлса-да, «Бугун келди. Елкасида бир олам ғам билан келди. Инсон боласига хос покиза
туйғуларни қувган кундан бери орадан қирқ йилдан ошиқроқ вақт ўтибди. Ўшанда митти
юрагига ёвузлик тухум қўйган, ёвузликнинг биринчи овозини ўртоғи Жалил эшитган эди.
— Уларни ўлдираман!..
Ҳозир бу овозни ўзи ҳам эшитди. Эти сесканди...»
Сескангани рост бўлсин!
Етиб келган жойини англагани рост бўлсин!