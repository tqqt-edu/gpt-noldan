«...Во ажаб! Одамнинг заҳари илонникидан кучли эканини билмабман. Бугун ноолим,
ноакадемик Холидий деган аблаҳ устоз Ҳикмат Ўролов номини булғаш учун бир арава ахлат
ағдарди. Мақоласи билан газетани ҳам ҳаром қилди. Қузғун бургутни ахлат титишда айблади.
Устознинг уйларига бориб зўр бир ривоят эшитдим. Бир куни буни шеър қилишим керак. Мана
у:
«Луқмони ҳаким йўлда бораётсалар бир уйдан нола эшитилибди. Кирсалар хаста одам
оғриқларга чидаёлмай дод дер эмиш. Табиблар келиб, уни бугун-ерта ўлади, дейишибди экан.
Луқмони ҳаким хастанинг билак томирини ушлаб кўриб дебдиларки: «Дардингизга даво бор.
Илон заҳри сизга шифо бергай». Хаста дебдики: «Илон заҳрини мен қайдан топай? Бир бедаво
бўлсам... Ё мени шу аҳволда ташлаб кетаверасизми? Оллоҳ менинг зоримни эшитиб, Луқмони
ҳакимга рўбарў қилганида эди, у зот мени ташламас эдилар». Луқмони ҳаким бу нолани
тинглаб айтибдиларки: — «Зинҳор ташламасман». Хуллас, ҳазрат Луқмони ҳаким илонзорга
бориб бир ёшроқ илонни бўғзидан бўғиб турибдилар. Шунда илон иттифоқо тилга кирибди ва
дебдики: «Эй инсон фарзанди, сен нечун мени бўғаётирсан? Оллоҳнинг менга берган жабрлари
камми эди?» «Оллоҳ сенга қандай жабрлар қилди?» деб сўрабдилар Луқмони ҳаким. «Мени
кўримсиз қилиб яратди, одамлар кўрсалар мендан қочадилар. Мени ертубан қилиб қўйди,
судралиб юришга маҳкум этди. Энди сен мени бўғиб, жонимни оларсанми?» Луқмони ҳаким
дебдилар: «Шундай қилмасам бир одам ҳаётдан кўз юмар». Илон дебди: «Ажаб! У одамни
сақлаб қолмоқ учун мени ўлдирасанми? Ахир у ҳам Оллоҳнинг бир махлуқи, мен ҳам. Бир
жонни сақлаб қолмоқ учун иккинчисини маҳв этмоқ шартми? Эй инсон боласи, сен айт: мен
бировни чақсам, менинг заҳримни даф эта оласанми?» Луқмони ҳаким айтибдилар: «Ҳа, даф
эта оламан». Илон дебди: «Унда менинг заҳрим кучли эмас экан. Дунёда шундай заҳар борки,
сен уни зинҳор даф эта олмассан!» «Қандай заҳар? Қора қуртникими?» — дебдилар Луқмони
ҳаким. «Э, йўқ, — дебди илон. — Дунёда энг кучли заҳар — одамнинг заҳри. Бунга даво йўқтур.
Одам одамни чақса, албатта, ўлим ҳақдир! Оллоҳ биз — илонларни тубан қилиб яратди. Аммо
биз бир-биримизни чақмаймиз. Сиз — одам болаларини юқори қилиб яратди, сиз бирбирингизни чақиб ўлдирасиз. Сен жонини сақлаб қолмоқчи бўлган хастага менинг заҳрим даво
эмас, янглишма. Уни ўз дўсти чаққан. Унинг заҳрига даво топа олмассан. Бунга ҳатто Луқмони
ҳаким ҳам даво топмагай. Қўй, у ўлаверсин, азобларидан қутула қолсин...»
Холидий қанча одамни чақди? Яна қанчасини чақади? Унинг шогирдлари-чи? Бургут
полапонини баланд қоялардан ташлаб, мағрур парвоз қилишни ўргатар экан. Қузғун эса
боласига ахлат титишни ўргатади. Холидий қузғуннинг институтдаги шогирди — болаларидан
нимани кутиш мумкин? Мен улар билан олишайми? Сўнг... мендан ҳам ахлат ҳиди келиб
турса...»
Ҳабиб Сатторов бу сатрларни ўқиб, ўйланиб қолди: «Калласи жойида эди, балога ақли етарди.
Бу дунёга нима учун сиғмай қолди, ҳайронман. Улар ахлат титса титаверсин, сен титма. Баланд
учавер. Мана Соҳиб Пўлатов ҳам шунақа хилидан. Мен у билан олишиб вақтимни зое
ўтказишим керакми? Мени ишдан бўшатиши — чаққаними? Тупураман мен унинг ўзига ҳам,
чақишига ҳам. Англиядаги китобим чиқса ўлади куйиб, тўлғониб, ўзини ўзи чақиб ўлади...»
Дафтардаги сўнгги ёзув шу эди. «Ўлимидан аввал ёзган шекилли», Ҳабиб Сатторов шундай деб
ўйлаб олдинги ёзувларга кўз ташлади. Арабий ёзувли бир неча саҳифанинг ҳошиясига
битилган шеърий сатрлар диққатини тортди:
«Менда ажиб ҳолдир азизим,
Тилим забун, лолдир, азизим...»
«Ассалом, ҳар дилдан қувғинди андуҳ!
Ассалом, ҳеч кимса суймас изтироб!
Кўникиб кетмиш-а сенга бу тан, руҳ,
Ўқиш бисёр бўлди сени бобма-боб...»
Ҳабиб Сатторов шеърнинг руҳини англамади. «Шеър ёзиб бошини қотирмаганида аллақачон
диссертатсия ёқлаб, олим бўлиб кетарди», деб ўйлади-да, дафтарни яна варақлади:
«Ҳурлик ниманинг эвазига берилди? Қонлар эвазигами? Жонлар эвазигами? Жон беришга
тайёр азаматлар борми бу улуғ Туркистонда? Хумоюн Мирзо хасталигида табиб Бобур Мирзога
«Энг қадрли нарсангизни атанг», деганда шоҳ Бобур «Энг қадрли нарса — жоним, жонимни
берайин», деган экан. Хаста она Туркистонга ким жонини фидо қилади? Ўлимдан қўрқмас,
ботир ўғлонлар наҳот бутунлай қирилиб битган? Бу қандай ҳаёт ўзи? Кун бор — қуёш йўқ,
осмон бор — юлдузлар йўқ. Ватан бор — ватанпарвар йўқ. Бешикдан тобутга етгунича ҳамма
пионер — кашшоф. Ўрусия нима деса, «Доим тайёр!» деб турамиз. Ватан арзонга сотилди,
сотиляпти... жуда арзон...
Аммо... бу узоқ давом этмайди. Ботир ўғлонларнинг руҳи қайтади ота юртга! Қадимгидай зўр
давлат бир кун бўлажак! Ана ўшанда келажакдаги ботирлар биз — хоинларни лаънатлайдилар.
Бизнинг руҳларимиз уларнинг лаънат тошлари остида эзилади. Шундай бўлиши керак! Биз
шунга лойиқмиз! Бундан баттарига-да лойиқмиз! Алихонтўра Соғуний домла айтган эканлар:
«Агар ўзбеклар ошнинг атрофига бирлашгандай бирлашганларида эди, аллақачон эркка
эришган бўлар эдилар».
Мен бу ақлли сатрларга озгина таҳрир киритмоққа жазм этаман:
«Агар ўзбеклар тўпланиб, тўй-маърака ошига ошиққанлари каби имонга ошиққанларида эди,
мустақилликка шубҳасиз эришардилар.
Улуғ Туркистонни фақат имон бирлаштиради.
Вақт бўлдики, Туркистон имондан узоқлашди. Оқибатда мустаҳкам бир давлатнинг ярмини
Ўрусия, ярмини Хитой эгаллаб олди. Ҳозирги ҳар икки давлатнинг қизил байроқлари
мусулмонларнинг қони ила қизармишдир.
Оталарининг хато-камчиликларини такрорлаган авлод — нодондир.
Имонга қайтинглар дейилса, айримлар Ўрта асрга қайтамизми, дейди. Қани эди, ўша асрларга
қайтилса-ю, хоразмийлар, берунийлар, темурлар етишиб чиқса. Ўрта аср мусулмончилиги
дунёни нурафшон этди, ақл билан бойитди. Агар Беруний ернинг думалоқлигини кашф этмаса,
Европа бунинг уддасидан чиқа олармиди?..
Ўз тарихини бузувчи кимдир? У ўз ота-онасини ўлдириб, пишириб еган фарзанд кабидир...
Бундайлар қаро ер бағрига қайси юз билан борарлар?..»
Бу фикрларни ўқий туриб, Ҳабиб Сатторовнинг юраги ҳаприқиб кетди. У укасининг қалбида
шунчалар дард борлигини билмас эди. Била олмас ҳам эди, чунки у бундай туйғулардан анча
узоқ эди. Унинг логарифмлар билан тўла миясида бундай фикрларга ўрин йўқ эди.
«Савол:
— Дунёда барча нарсадан ғолиб нима?
Жавоб:
— Ақл.
Савол:
— Бир нарса борки келади-кетади, аммо кўриб бўлмас, ушлаб бўлмас, бироқ келиб-кетганини
билиб турамиз, бу надир?
Жавоб:
— Бу — замондир!
Ҳа, замон! Қонли замон, қотил замон! Ўзбекнинг содда йигитлари ҳарбийга олиниб, темир
тобутларда тантана ила қайтариляпти. Ақл эса жим... Афғондан келган тобутлар кўп. Мусулмон
йигитга қурол бериб мусулмонларга қарши урушга ташларлар. «Доим тайёр!» Энди эса уриб
ўлдирилган йигитларнинг мурдалари кела бошлади.
«Нима қилиб қўйдим мен, эвоҳ...
Ахир бахтга бердим-ку озор...
Кўзларимдан сачрайди минг оҳ,
Вужудимга кўчади мозор...»
Ўз фарзандларининг шафқатсизларча ўлдирилишига бефарқ қаровчи халқ қандай халқ экан!!!
Ҳурлик ва хўрлик... Ёзилишда фарқ биргина ҳарфда. Бу фарқни йўқотиш учун нелар керак
экан?..
Хаста руҳни ўлдириш мумкинми? Билмайман. Ҳарҳолда шунга ҳаракат бор. Эски шаҳардаги
тарихий жойларнинг бузилишидан мақсад шу бўлиши керак. Босқинчи Ўрусия аскарларига
қарши партизанлик уруши олиб борган азаматларнинг маркази бўлган жой бузилиб, ўрнига
баҳайбат меҳмонхона қурилиб, унга «Москва» деб ном берилди. Бу ерларда қанча
мусулмонларнинг қони тўкилган эди. Нима, бу тасодифми? Мозорлар устидан йўл солиш,
мозорлар ўрнига кинотеатрлар қуриш ҳам тасодифми? Ёки меъморнинг калтабинлигими? Йўқ,
бунинг замирида кучли сиёсат бор... Хаста руҳни ўлдириш сиёсати...
Биз шаҳидлар руҳини оёқ ости қиляпмиз...»
Шу ерда яна арабча ҳарфларни ўқий олмай, пастки сатрларга кўз югуртирди:
«Бу — «Оли Имрон» сурасидан. Собитхон айтиб эди, мен ёзиб олдим. Шаҳарни Ўрусия
аскарларидан ҳимоя этиб шаҳид кетганлар руҳига мос туюлди менга. Маъноси «Аллоҳнинг
йўлида қатл бўлганларни ўликлар деб ҳисобламанглар. Балки улар тирик. Лекин сизлар
сезмайсизлар...» Чиндан ҳам улар тириклар. Биз эса буни сезмаймиз. Шу даражада бефаҳм
авлодмиз.
Шаҳидлар: «Парвардигор йўлида шаҳид бўлиб, сўнг тирилсам, яна шаҳид бўлиб, яна тирилсам,
сўнг яна шаҳид бўлсам», деб орзу қилар эканлар.
Бизнинг орзуимиз нима? Қорин тўқлиги. Тинчлик... Тинчликни нотўғри тушунамиз. Озод, ҳур,
эркин юртга тинчлик керак. Истибдоддаги мамлакатга-чи?.. Жиҳод, жиҳод керак. Қайси бир
китоб қаҳрамони «Озодлик ёки ўлим!» деган экан. «Ҳуррият ёки ўлим!» дейдиган замонлар
келарми?..»
Бу фикрлар Ҳабиб Сатторовга оғир туюлиб, ҳазм қила олмади. Дафтарни ёпди. Ҳовлига чиқиб
бир айланиб келди. Онасининг уйида чироқ ўчибди. Азадор хонадонда радио-телевизор
қўйилмагани учун барвақт ётишган эди. Ҳабиб Сатторов ҳам чарчаганини ҳис қилди. Уйга
кириб ётди. Уйқу босиб келса-да, ухлай олмади. Кўзи илинди дегунча юраги ҳаприқиб уйғониб
кетаверди. Ўрнидан туриб ўтирди, яна ётди. Бўлмади. Яна турди. Меҳмонхонага чиқиб оёғи
чўлоқ столга яқинлашди.
Шунда...
Шунда дераза ёришиб, нур оқиб кирди. Қулоғи шанғиллади. Сўнг майин овоз эшитилди:
— Бизни кутмаганмидинг?
Ҳабиб Сатторов юрагига қўрқув оралаб, атрофига олазарак боқди.
— Сен бизни кўра олмайсан.
— Кимсиз? — деб беихтиёр пичирлади Ҳабиб Сатторов.
— Қўрқма, биз сенга фақат яхшилик истаймиз.
— Кимсиз? — деб пичирлади яна Ҳабиб Сатторов.
— Биз бошқа сайёраданмиз.
— Қайси сайёрадан?
— Сизлар Чаён юлдузлар туркуми, деб атайсизлар. Биз эса Зурру деймиз. Зурру — нур ўлкаси
дегани...
— Бўлиши мумкин эмас.
— Мумкин. Деразага қара!
Ҳабиб Сатторов деразадан оқиб кираётган нурга қараб укасини кўрди. Жиннихонадаги сўнгги
тунни бедор ўтказаётган Анвар чойшабни олиб йиртди-да, арқон қилиб эшди. Сўнг эшик томон
юрди. Остонага етганида изига қайтди. Қоғоз-қалам олиб ёзди.
Шу онда Ҳабиб Сатторов яна ўша овозни эшитди.
— Нима ёзганига қизиқяпсанми?
— Ҳа.
— Ўқиб берамиз:
«Бошгинамга ағанаган катта тоғлар, алвидо!
Мен кетарман ҳасратланиб, руҳи соғлар, алвидо!
Бу дунёнинг шўришига навниҳоллар тебранинг,
Эслироқ боғбони йўқ, қолди боғлар, алвидо!
А с қ а р Қ о с и м».
Овоз тинди. Анварнинг ҳаракати эса давом этди. Бўйнига сиртмоқ солаётганда Ҳабиб
Сатторовнинг лаблари титради. Осилганича типирчилаётган укасини кўргач, «Анвар!» деб
додлаб юборди. Кафтлари билан юзини тўсиб ҳўнграб-ҳўнграб йиғлади. Куни билан келмаган
йиғи энди селдай босди. Йиғлаб-йиғлаб кафтларини юзидан олиб, яна деразага қаради. Нур
йўқолмабди.
— Нима истайсизлар мендан? — деб пичирлади у.
— Уканг билан гаплашишни хоҳлайсанми?
— ...
Сукут ризолик аломати сифатида қабул этилиб, ҳозиргина типирчилаётган укаси ўрнида, оппоқ
либос кийиб олган, акасига кулимсираб қараётган Анвар кўринди.
— Ака, яхши келдингизми? — деб сўради у.
— Анвар, жон укам, нега ундай қилдинг? Ҳеч бўлмаса ойимларни ўйлашинг керак эди.
— Ойимни кутяпмиз.
— Ундай дема.
— Сиз ҳам келасиз.
— Бекор гап!
— Ишдан ҳайдашибди-ку?
— Ишдан ҳайдашса нима қилибди. Калламдан илмни суғуриб олишолмайди-ку?
— Ака, келинг, бу ер яхши...
— Бекор гапларни гапирма...
Анвар чекиниб, таниш овоз эшитилди:
— Уканг тўғри айтади. Биз сени зўрламаймиз. Ўзинг руҳан тайёрланиб келасан.
— Йўқ! Йўқ! — Ҳабиб Сатторов шундай деб яна кафтларини юзига босди. Бир неча нафас
шундай тургач, кўзларини очди: нур йўқолибди. Ҳаммаёқни сукунат босган. Ўзи терга ботган,
лаблари титради. У бир оз гангиб турди-да, шошилиб уйдан чиқди.
Тунни ҳовлида бедор ўтказди. Совқотиб кетса ҳам уйга қайтиб кирмади.
Келини тонгда туриб ювингач, уни саволга тутди. Хонзода Анварнинг дераза олдида қотиб
туришини айтгач, ҳайратланди.
«Бу не сир-синоат бўлди?» деб боши қотди.

Ҳабиб Сатторовнинг бир кечада кўзлари киртайганини кўрган хотини безовталаниб:
— Ҳа, адаси, тинчликми? — деб сўради.
— Тинчлик, — деди Ҳабиб Сатторов тўнғиллаб, — нега бормадинг?
— Қизингиз ўқишдан иситмалаб келди...
— Қизим ёш гўдак эмас-ку, дори-пори бериб, бориб келсанг бўларди. Сен туфайли мен
эзилишим керак. Анварни нимага айтмадинг?
— Ишга бораман, деб турувдингиз, ортиқча ҳаяжонланманг, девдим.
— Ҳе, сендақа меҳрибонни... — Ҳабиб Сатторов анчадан бери қилмаган ишини қилди:
хотинини бўралаб сўкди. Хотини бундан ранжиб, бир кўтарилмоқчи бўлди-ю, эрининг феъли
бошқачалигини фаҳмлаб, ўзини тийди.
Ҳабиб Сатторов тунги воқеа нима эканига жавоб топа олмади. У қўшниси, физика билан
шуғулланувчи олим дўсти Умар Бахтиёровга учрашишни хаёл қилиб, азонлаб келган эди. Умар
Бахтиёров биоқувват, пара-психология ҳақида унга баъзан гапириб қоларди. Бу маърузалар
Ҳабибга ёқмасди. Ҳар икки тушунчани ҳам ғайрифан деб ҳисобларди. Бир куни шундай деганда
Умар Бахтиёров пичинг билан:
— Худди совет олимларига ўхшайсиз, — деган эди.
— Совет олими бўлмай кимман? — деб ажабланган эди Ҳабиб Сатторов бу кинояни англамай.
— Парапсихологияни фақат совет олимлари инкор этишади. Бу фанни бутун дунё ўрганади, —
деб куюниб изоҳ берган эди у.
Тунги воқеадан сўнг Ҳабиб Сатторов биринчи бўлиб шу қўшнисини эслади. Бахтига Умар
Бахтиёров уйда экан. Сочлари умуман тўкилиб битган, Ҳабиб Сатторовдан бир ёш кичик бу
олимнинг ҳаракати серғайрат, гапириши ҳам шунга яраша эди. У тез гапирганидан айрим
фикрларини уқиб олиш қийин бўларди.
— Бир маслаҳатли иш чиқди, — деди Ҳабиб Сатторов, — фақат шартим бор: секин,
шошилмасдан гапирасиз.
— Албатта-албатта, — деди Умар шартга кўниб.
Ҳабиб Сатторов тунги воқеани умумий тарзда айтиб бергач, у ғолиб одам кулгуси билан кулди-
да:
— Худодан қайтибди, — деди.
— Нимага унақа дейсиз?
— Сиз бир пайтлар менинг гапларимни ғайрифан дер эдингиз. Исботига ўзингиз учрабсиз.
— Менга гина қилманг, менга тушунтиринг, — деди Ҳабиб Сатторов бир оз асабийлашиб.
— Бу биоенергетик чакраларнинг иши, — деб оҳиста гап бошлади Умар. — Яъни —
биоенергетик марказ десак ҳам бўлади. Одамлардаги биоқувват ҳам электр қувватига ўхшаб
«манфий» ва «мусбат» бўлади. Икки одам биоенергетик майдон ҳосил қилади. Яъни бир одам
иккинчи одамга аура орқали, яъни нурланиш орқали таъсир қилади. Одамда нечта кўз бор? —
Умар Бахтиёров шу саволни бериб муғобирларча кулимсиради.
— Сизда балки ўнтадир. Аммо менда иккита, — деб жавоб берди Ҳабиб Сатторов.
— Ўнта эмас, учта. Учинчи кўз — гипофиз. Гипофиз ана ўша аураларни қабул этади. Укангизни
ҳам, сизни ҳам бегона энергоинформатсион майдонлар безовта қилган.
— Улар бошқа сайёраданмиз, дейишди?
— Бўлиши мумкин. Бошқа сайёрада бионурланиш марказлари кучлидир балки?
— Хўп, энди нима қилиш керак?
— Электромагнит экран билан шу майдонни бузиш керак. Мен шундай экран ихтиро қилганман.
Лекин уни биров тан олмаяпти. Агар истасангиз синаб кўрайлик. Укангизникига ўрнатиб, нур
пайдо бўлишини кутамиз.
Ҳабиб Сатторовга бу таклиф хаёлпараст талаба болаларнинг гапидай туюлди. «Ўйлаб
кўрамиз», деб чиқиб кетди.
Шу гапдан кейин Умар Бахтиёров уни ҳоли-жонига қўймади. Охири Ҳабиб Сатторов кўнди.
Ихтиро этилган электромагнит экранни олиб боришди. Ўша дераза токчасига ўрнатиб кутишди.
Нурнинг пайдо бўлишини кута-кута иккови ҳам ухлаб қолишди.
Эрталаб туриб қарашса, экран пачоқланиб ётибди...

Чувриндини кузатиб чиққан йигит унинг қўлига чиройли қоғозга ўралиб, чиройли тасма билан
боғланган қутини берди.
— Бу Хонгирейнинг Асадбекка совғаси. Шахсан ўз қўлига топширасан. Бу Хонгирей билан
Асадбекни бир-бирига боғлайди. Уни қўлингда кўтариб кет, синади, — деб огоҳлантирди.
Чувринди назорат бўлими орқали кутиш хонасига ўтганида Жамшидни кўрди. У Жамшид билан
бирга кетишини билмаса-да, яқин кунларда кўражагини тахмин қилиб эди. Жамшид эса
Чувриндининг Москвада эканидан бутунлай бехабар бўлгани сабабли бу кутилмаган
учрашувдан дастлаб довдиради. Бир неча ой кўришмаган қадрдонлар оддийгина қўл беришиб
омонлашдилар. Одамлар қуршовида ортиқча гаплаша ҳам олмадилар. Чувринди Жамшиднинг
кўзларидаги савол учқунларига жавобан:
— Ҳаммаси яхши бўлади, — деб елкасига оҳиста уриб қўйди.
Шундай дейишга дегани билан «Ҳаммаси қанақасига яхши бўлишини» ўзи ҳам билмасди.
Масала у кутган даражадан ҳам баттар чигаллашиб кетдики, оқибатда Хонгирейнинг
усталигига тан бермай иложи қолмади. Айниқса, Жамшидни ўзи билан олиб кетиши... Хонгирей
«Жамшидни бирга олиб кетасан», деганида «бу шунчаки тайинсиз гапдир», деб ўйлаб эди.
Энди билса, бу ҳам Хонгирейнинг усталигидан экан. Яқиндагина «ўлди» деб эълон қилиниб,
мурдасини ўз уйидан чиқарган одамни энди ўзи тириклайин бошлаб боради...
Шаҳарга етиб, хайрлашар маҳалида Чувринди унга:
— Уйингдан чиқмай ўтира тур. Бир-икки кун сабр қил, — деб тайинлади.
Зелихон билан учрашувдан сўнг хаёлнинг минг турли кўчаларига кириб, валинеъматларидан
кўнгли қолаётган, ҳатто Хонгирей хизматига ўтганидан қувона бошлаган Жамшид меҳрибонлик
билан айтилган бу гапни эшитиб, итоаткорлик билан «Хўп», деди.
Чувринди тўғри Асадбекнинг уйига борди. Ҳожасининг табибга кетганини эшитиб қўлидаги
қутини йигитларга берди-да: «Бек аканг келгунларича эҳтиёт қилларинг», деди.
Эртасига болохонадаги йигитлар Чувриндиникига телефон қилиб, қутидан ҳаддан ташқари
сассиқ ҳид чиқаётганини маълум қилишди. Юраги нохуш бир нарсани сезган Чувринди дарров
етиб келди. Қути болохона айвонига чиқариб қўйилган, ундан таралаётган бадбўй кўчадан
кирган одам димоғига уриларди.
Чувринди ҳиддан бурнини жийириб, йигитларга «Олиб тушларинг», деб шийпон томонга юрди.
Қутини олиб тушган йигит уни чаққонлик билан очди. Очди-ю, қўлларига қалтироқ кирди.
Чувринди ҳам ҳайратдан донг қотди: қутида Ғилай Шомилнинг калласи турарди... Шомил
калласи узилаётганини сезишга ҳам улгурмаганми, кўзлари очиқ қолган, худди «Дунёнинг
охир-оқибати шуми?» дегандай бир кўзи чапга, иккинчиси ўнгга қараб саволига жавоб
излагандай бўларди.
Абдураҳмон табиб хайрлашиш маҳалида Асадбекка «Хастаман, деб ғам чекманг. Хасталик —
бахтсизлик эмас, бахтсизлик — бу дунё бойлигига муҳаббат қўйишдир», деди. Мана шу гапнинг
мазмунини чақиш учун Асадбек кўп ўйланди-да «устма-уст бостириб келаётган
бахтсизликларим шундан экан-да», деган хулосага келди.
Хайрлашишларидан олдин табиб Муҳиддин отага қараб туриб бир ривоят айтди:
«Эмишки, Чумоли яшайдиган жой емишга бой экан. У яхши еб-ичиб, обдон семирди. Сўнг... бир
куни қараб, осмондаги қушларни кўрди. Кўрди-да... улар каби учмоқни истади. Қанот
чиқармоқни умид қилди. Кутилмаганда умиди ижобат бўлди — қанот чиқарди-ю, учди. Аммо
семизлиги туфайли баланд учолмади. Ердан бир озгина кўтарилди, холос. Шунда парвоз
этмоқни истаган семиз чумолини қушлар кўрдилар. Оқибат шуки, у қушларга ем бўлди...»
Асадбек бу ривоятни ҳам кўп ўйлади. Ўзини чумоли ўрнига ҳам, қушлар ўрнига ҳам қўйиб
кўрди. Аммо бирон хулосага келолмади.
Асадбек уйига қайтганидан кейин ҳам табибникида ўтган кунларини кўп эслади. Айниқса, Дев
аканинг ҳолати бир неча марта тушига кирди.
...Улар чой ичиб ўтиришганда табиб кириб, узрли оҳангда Дев ака хасталанганини, уни бориб
кўриши лозимлигини айтди. Муҳиддин ота одамгарчилик юзасидан «Биз ҳам борайлик,
беморни йўқлаш савоб», дегач, табибга эргашдилар.
Қишлоқ чеккасидаги сомонсувоқ кичкина уйча. Абдураҳмон табибнинг сайъи-ҳаракати билан
қурилган бу уй — Дев аканинг бошпанаси. Ичкарида тахмон. Сандиқ. Кўрпа-кўрпачалар. Лекин
Дев ака эски палос устида, бошига гувала қўйиб ётибди.
— Бу кишининг одатлари шу, — деб изоҳ берди, Абдураҳмон табиб. — Кўрпа-ёстиқда
ётмайдилар. Қишин-ёзин шу аҳвол.
— У дунёда барчамиз шу ҳолда ётамиз, — деди Муҳиддин ота.
— Муту қабла ан тамуту, — деб қўйди табиб.
Беҳол ётган Дев ака бошини сал кўтариб, табиб билан Муҳиддин отага миллион сўмдан ваъда
қилди. Бу сафар ҳам Асадбекка «ҳеч нарса тегмади».
— Мен мих тополмадим, сен топдингми? — деб сўради Дев ака табибдан.
— Топдим, — деди табиб унинг билак томирини ушлаб.
— Яхши! — деб жилмайди Дев ака. — Яхши, энди юртимизга қайтамиз. Сарой соламиз. Ҳамма
озод бўлади!
— Ҳа... озодликка оз қолибди... — деди Абдураҳмон табиб беморнинг қўлини оҳиста равишда
шолча устига қўйиб.
Унинг нима демоқчи эканини Муҳиддин ота англади-да, Дев акага ачиниш билан қараб қўйди.
Улар кетмасларидан аввал ҳам табиб ундан хабар олган эди. Муҳиддин отанинг «Қалай,
тузукмилар?» деган саволига бош чайқаб қўйиб, «Шифо Оллоҳдан» деган эди.
Асадбек уйига келгандан бери ўзига «миллион сўм бергиси келмаган бу ғалати одам тирикми ё
бандаликни бажо келтирдими?» деб ўйлади. Кейин ўзининг ташвишлари билан бўлиб бошига
гувала қўйиб ётувчи бу одамни унута бошлади.
У шифо топаётганидан қувониб, уйга қайтганда бирон яхши хабардан умидвор эди. Аммо...
шодликни оширгувчи хабар бўлмади.
Чувринди ҳам, Кесакполвон ҳам унинг қайтишини ўзларига хос интизорлик, сабрсизлик билан
кутар эдилар. Тилла тангани олиб келгач, уйига қайтган Жалил ҳам хавотир, ҳам умид билан
кутарди. Кесакполвон уникига икки марта келиб, «Яна бориб, хабар олиб келинг» деб
тиқилинч қилди. Жалил биринчи сафар «Табибнинг ғашини келтириб қўйсам, «Кўтар
аравангни!» деб ҳайдаб юборади» деган мулоҳазасини айтиб, уни тинчитди. Иккинчи сафар
келганда «Мен сенинг югурдагингманми!» деб бобиллаб берди.
Асадбек шаҳарга етиб келишлари билан, ҳайдовчига «Жалил акангникига ҳайда», деб буюрдида, Муҳиддин отага қараб: «Хавотир олиб ўтиргандир», деди.
Жалил уйда йўқ эди. Шу учун келинга «Ўртоғимга салом айтинг», дегач, уйига қараб юрдилар.
Кесакполвоннинг уйида сиқилиб кетган, айниқса Мардонадан ўч олиш мақсадида қаттиқ
қўрққан Зайнабнинг касали қўзиб, анча қийналди. Шунинг учун Чувринди қайтган куниёқ унга
телефон қилиб, отасининг уйига келди. Ёш жувон ёлғиз ўзи турмасин, деб Чувринди хотинини
ҳам шу ерга олиб келган, буни эшитиб Кесакполвоннинг фиғони ошган эди. Унинг фикрича,
Чувринди Асадбекнинг хонадонига тўла ҳукмронлик ўрнатишга эришган эди.
Чувринди хотинига айрим ишларни тайинлаб кетаётганда ҳовлига Асадбек кириб келди.
Ҳожасининг анча дадил кириб келаётганини кўрган Чувриндининг зулумот бағрига чироқ
ёқилгандай бўлди. Асадбек билан қучоқлашиб кўришиб, «Худога шукр» деб қўйди.
Кесакполвоннинг ваҳимали тарзда тушунтиришидан сўнг хавотир оташида қоврилаётган
Зайнаб ҳам отасининг кўринишидан мамнун бўлди.
Зайнабнинг аҳволидан бехабар Асадбек ундан «Нима учун бу ердасан?» деб сўрамади.
Қизининг келиб-кетиб юришига кўникиб қолгани учун «Эринг тузукми?» деб қўя қолди.
Муҳиддин ота борлиги учун бу кеч ишдан гаплашишмади. Меҳмоннинг истаги билан уни
эртасига Красноярга узатдилар. Шундан сўнг уччовлари шаҳар марказидаги уч қаватли бино
ертўласида тўпландилар.
Анчадан бери улар бу ҳолда жам бўлиб ўтирмаган эдилар. Хорижга бориб келган Ташқи ишлар
вазири жумҳурраис ва бош вазирга ҳисоб бергани каби Чувринди ҳам ҳожаларини сафари
оқибати билан таништирди. У бу ҳисоботга астойдил тайёрланган эди. Чунки Хонгирей айтган
гапларни, унинг мақсадини айтмоқ зинҳор мумкин эмас. У гапларини тамом қилиши билан
Кесакполвон:
— Ғилай қани? — деб сўради.
Бу саволни у Чувринди келган куниёқ сўраган, «Хонгирей ёнида қолди», деган жавобни
эшитган эди. Жавобга қониқмагани учун ҳожаси ёнида яна сўради.
— Ғилайни Хонгирей олиб қолди. Гаровга турсин дейди. Лекин унинг ўрнига... — қолган гапини
айтишга қийналди.
— Чайналма, гапир гапингни, — деб жеркиди Кесакполвон. У Ғилайнинг Хонгирей ёнида
қолганига ишонмади. Ғилай ким бўлибдики, Хонгирей уни гаровга олиб қолса. «Ғилайни
яширган, ўзига керак вақтида ишга солади», деган фикри қатъийлашди.
— Бек ака, биз бир айб иш қилганмиз. Сўксангиз ҳам, урсангиз ҳам ҳаққингиз бор.
— «Биз» деганинг ким? — деди Кесакполвон.
— Сиз билан мен...
— Ие, сен билан шерикликда нима ёмон иш қилибман?
— Жамшидни айтаман...
— Жамшид? — деб ажабланди Асадбек. Кейин у ҳам жеркиб берди. — Гапирсанг-чи, бунча
чайналасан!
— Гап шуки, ўшанда Жамшидни ўлдирмаган эдик. Яхши йигит, садоқатли йигит. Жаҳл устида
айтвордингизми девдик. Уни Сочига юбориб, ўликхонадан бир мурда топиб ёқувдик.
— Бунақа ҳунарларинг ҳам борми? — деди Асадбек.
Унинг овозида қаҳр ёки зарда сезилмагани учун Чувринди сал дадиллашди.
— Бизга керакли йигит.
— Ўзи қани?
— Уйида, бирга олиб келдим.
— Сочига бордингми? — деди Кесакполвон жаҳл билан.
— Ҳозир тушунтираман. Уни Сочида Зелихон кўриб қолибди. Эсингиздами, «Академик»-чи?
Хонгирейнинг устозиман, деган.
— Эсимда, гапиравер.
— Хуллас, Жамшидни олиб кетишган. Ҳарҳолда бу ўша Зелихоннинг иши.
— Унга нима алоқаси бор?
— У Элчинни ўйлаган. Зелихон Жамшидга Элчинни ҳар қадамда ҳимоя қиласан, деб шарт
қўйибди. Эсингиздами, Масковда Хонгирей ҳам Элчинни гапирувди.
— Эсимда... — Шундай деб Асадбек ўйга толди.
Чиндан ҳам ғазаб оловида ёнган пайтида ҳукм қилиб эди. Кейин афсус еди... Агар шу иш
бўлмаганда Зайнаби бошига қора кунлар тушмас эди. Ҳамма айб ўзида. Мана, у тирик экан,
қайтиб келди. Зайнаби эса...
Кесакполвон сукунатга тоқат қилолмади:
— Жамшидни ўзинг билан олиб келувдингми? — деб сўради Чувриндидан.
— Ҳа.
— Нега мен билмадим?
— Аввал маслаҳатлашай девдим.
— Демак, менга айтишинг мумкинмас. Мен сен учун ҳеч кимман. Сен — ҳокимсан, мен эса осиб,
ёқишинг учун ўлик топиб келтирадиган аҳмоқман!
— Жим бўл! — деб бақирди Асадбек, хаёлини тўзғитган аъёнидан ранжиб. — Жим бўл! Бу
сенга тегишли масала эмас!
— Қайси масала менга тегишли, тушунтириб қўй, бўлмаса?
— Жириллама! Ҳамма нарсага бурнингни тиқаверма!
Кесакполвоннинг алам денгизи тўлиб тошди. Орани очиқ қилиб олиш фурсати етганини ҳис
қилиб, Чувриндига қаради-да:
— Сен чиқиб тур, аканг билан гаплашиб олай, — деди.
Чувринди «Чиқайми?» дегандай Асадбекка қаради. Ҳожаси индамагач, ўрнидан туриб, чиқди.
— Оғайни, жуда бунчалик эмас-да! Кейинги пайтда итнинг кейинги оёғидай хор қилиб
ташладинг-ку?
Асадбек «қани, гапиравер-чи», деб индамади.
— Нуқул Маҳмуд билан маслаҳатлашасан, пичирлашасан. Нима, мен шунчалик аҳмоқманми?
— Сен ҳовлиқасан, калта ўйлайсан...
— Шунақа деб юриб, уни талтайтирдинг. Ҳозир сенинг ўрнингни мўлжаллаётган бўлса нима
дейсан? Айниқса касалинг бошланганидан бери ўзини ҳокимдай тутади. Сен ўзинг билан ўзинг
бўлиб, сезмайсан.
— Ахлат титадиган одат чиқарибсанми? Гап экан, деб вақиллайверасанми?
— Асад, шу пайтгача эмакласак ҳам бирга эмакладик, югурсак ҳам бирга югурдик, йиқилсак
ҳам бирга йиқилдик, турсак — бирга турдик. Энди нима учун мени четлатасан?
— Четлатаётганим йўқ. Ишдаги суянчиғим сенсан. Фақат ҳовлиқмароқсан. Ҳозирги замон
ҳовлиқмаликни кўтармайди.
— Суянганинг учун раҳмат. Сен Маҳмудни ақлли, деяпсан. Тўғри ақлли. Менинг унга хусуматим
йўқ. Эсингда бўлса, уни ўзим топганман. Ўзим тарбия қилганман. Лекин ҳамма масалаларда
унга тўлиқ ишонишинг яхшимас. Сенга мисол айтайми? Ҳосилнинг Красноярдаги йигитларини
ким кутиб олиши, ким улар билан гаплашиш керак эди?
— Улар келишдими?
— «Келишдими?» дейсан-а? Зайнабдан сўра-чи, қанақа келишганини айтиб беради.
Бу гапни эшитган Асадбек хавотирланиб, ўрнида бир қўзғолиб олди.
— Нима бўлди?
— Зайнабнинг уйини пойлашаётган экан.
— Нимага?
— Козлов шу ерга ҳам келиши мумкинмиш. Ҳа, мен бунақа гапларга ишонадиган аҳмоқмасман.
Ҳаммасини қўлга олдим. Бола-чақаси гаровда. Бу ёғига сен нима десанг, шу.
— Козловни топишмабдими?
— Шунақага ўхшайди. Энг муҳими — Жамшид ҳам улар билан Красноярда бирга бўлган.
Маҳмуд нима учундир буни айтмади. Унутдими? Йў-ўқ, унутгани йўқ. Сен гапираётганда
кўзларига қарамадинг, а? Қарашинг керак эди. Гапираётганда бизга қарашга ботинмади. Бир
иш қилмайсанми? Хонгирейга телепон қил. Маҳмуд ниманидир яширди. Агар мен адашсам,
майли, башарамга тупур.
Асадбек сўнгги гапни эшитиб унга ялт этиб қаради. «Башарамга тупур»... Бу гап эски ярани бир
тирнаб ўтди. Асадбек «халқ душмани»нинг ўғлига нафрат изҳор қилинишини ҳали унутгани
йўқ. Туновинда Жалил оғайнилар билан борди-келди қилмайсан, деганида ҳам бу ҳолат эсига
тушган, башарамга тупурган болалар билан қандай қилиб яхши муносабат ўрната оламан,
дейишга оғиз жуфтлаган ҳам эди. Жалилга буларни гапириш бефойда эканини билиб, индамай
қўя қолувди. Ҳозир ўша тупурганлардан фақат Кесакполвон билан бирга. Лекин бу
Кесакполвонни ўша иши учун кечирди, деган гап эмас. Кесакполвоннинг тупуриш ҳолати
ўқтин-ўқтин ёдига тушиб, дилини эзади. Ғойибона бир овоз «қачондир бундан ўч оласан», деб
даъват этарди.
Асадбекнинг ўйга толганини кўриб, Кесакполвон ўрнидан турди-да, телефонни олиб келиб,
Асадбекнинг тиззаси устига қўйди. Асадбек унга бир қараб олиб, ён чўнтагидан дафтарча
чиқариб Хонгирейнинг телефон рақамини топиб, терди. Хонгирейнинг йигити унинг кимлигини
обдон сўраб-суриштиргач, икки-уч дақиқа жим бўлди. Сўнг «Ҳозир улайман», деди. Яна бир
неча дақиқадан сўнг Хонгирейнинг овози эшитилди:
— О, Асад, қардошим, омонмисан? Сени касал дейишувди, яхшимисан?
— Раҳмат, тузалиб қолдим.
— Тузалиб қолдим... бу жуда яхши.
— Йигитлар билан кўришдингми?
— Кўришдим. Маҳмудбейдан бир совға бериб юбордим, олдингми?
— Совға?.. — Асадбек савол назари билан Кесакполвонга қаради. Кесакполвон «билмайман»,
деган елка қисди.
— Ҳа, совға, янги йил қуруқ бўлмасин-да! — деди Хонгирей. — Сўраб ол. Биз сен билан аҳил
яшашимиз керак. Бир дўстимиз йўқолиб қолибди, афсусландим. Соғ бўл, қардош...
Шундай дегач, телефонлар узилди. Асадбек ўйга толган ҳолда гўшакни бир оз ушлаб тургач,
жойига қўйди-да:
— Маҳмуд! — деб чақирди.
Чувринди ҳаялламай кирди-да, «Булар орасида нима гап бўлди», дегандай уларга бир-бир
қараб олди. Чувринди келиб жойига ўтиргунича Асадбек ундан кўзини узмади.
— Хонгирей биз билан иш юритмоқчи, дедингми?
— Ҳа, шунақа хоҳиши бор. Ўзбекларни яхши кўраман, дейди.
— Бирга ишлагиси келса, ишлаймиз. Хонгирей қўли очиқ йигит эди. Менга совға-повға бериб
юбормадими? — Асадбек шундай деб унга синчковлик билан тикилди.
Чувринди ундан кўзини олиб қочиб, Кесакполвонга илкис қараб олди-да, хўрсиниб қўйиб:
— Бериб юборган эди, — деди.
— Қани совғаси, нега бу ҳақда гапирмадинг?
— Бек ака, бу совғани... кўрмаганингиз ҳам, эшитмаганингиз ҳам маъқул эди... Шунинг учун
индамаган эдим. Кайфиятингизни бузгим келмади. Кейинроқ айтмоқчи эдим.
— Қанақа совға экан, айт. Ё бир қоп ахлат бериб юбордими? — деди Кесакполвон.
— Бунақа бўлганда дарров айтган бўлардим. Ундан ҳам баттар нарса...
— Чайналмасанг-чи! — деб бақирди Асадбек.
— Ғилайнинг калласини битта қутига жойлаб берибди.
— Нима? Ғилайни ўлдирибдими? — деб Кесакполвон ўрнидан туриб кетди.
— Ўтир жойингга! — деб ўшқирди Асадбек унга. Сўнг Чувриндига «давом эт», дегандай қаради.
— «Совға» дейишса олиб келаверибман, мен лақма. Болохонага қўйиб қўювдим, сассиғи чиқиб
кетди. Кейин очдим. Очсам... ўша калла.
— Ўлдиришгунча индамай қараб турдингми? — деб сўради Кесакполвон.
— Борган кунимизоқ уни мендан айириб олишган. Хонгирей «Ўз хўжайинига хоинлик қилган
сенларга хизмат қила олмайди», деди.
— Бу гапи тўғри, — деди Асадбек ўйчан тарзда.
Ғилайнинг ўлими унга Кесакполвончалик қаттиқ таъсир этмади. Хонгирейнинг қўлидан тирик
қайтса, уни ўзи ўлдирарди. Ўз қўли билан ўлдирмоқчи эди...
Асадбек «Энди нима дейсан?» дегандай Кесакполвонга қаради. Унга Чувриндининг тадбири
маъқул келган эди. Кесакполвонга эса бу иш ҳам қинғирдай туюлиб, бир қимирлаб олди.
— Жамшидни чақир, — деб буюрди Асадбек Чувриндига.
Чувринди чиқиб, Бўтқага буйруқни етказиб келгач, Асадбек Кесакполвонга қараб туриб сўради:
— Хўш, ўлик топиб келиб ёқибсанлар, мени ишонтирдинглар. Ўрганнинг одамлари ҳам ишонди.
Иккита кавказлик қулоғини ушлаб кетворди. Хўш, энди тириклиги маълум бўлганда нима
дейсанлар?
— Буни укахонингдан сўра. Неча кундан бери ўйлаб қўйгандир?
— Ўйлаб қўйдим, — деди Чувринди унинг пичингига эътибор бермай. — Катта йўлда
Жамшидни номаълум одамлар тўхтатишади. Беҳуш қилиб олиб кетишади. Бир неча ой қоронғу
ертўлада сақлашади.
— Мақсад?
— Мақсадми... пул талаб қилишади.
— Кимдан?
— Ўзидан.
— Нимага чиқаришди. Пул берилдими?
— Ҳа...
— Хом гаплар бу. Кўча-кўйдаги одамлар учун. Унинг тириклигини билса анови зумраша
прокурор титиб қолади. Аввал сени чақиради.
— Яна бир йўли бор.
— Қанақа?
— Қиз масаласи. Қизни алдаган бўлиши мумкин. Уйланишга рози бўлгач, чиқаришади.
— Уйлантирасанми?
— Ҳа, ўзига ёқадиган биттаси бор.
— Ўйлаб иш қил.
Жамшид масаласи шу тариқа ҳал этилгач, Кесакполвон Шариф Намозов Москвага олиб
кетилганини айтди.
— Прокурор болани эртасигаёқ чиқариб юборган. У ўзининг ишини қилиб юрибди. Шарифни
қўлига кишан уриб олиб кетишди. Индамай қараб турсак бўлмас.
— Қиличга тегмабдими?
— Йўқ, бир марта сўроқ қилган. Сувдан қуруқ чиқди, хумпар.
— Шуниси ғалати, — деди Чувринди.
— Нимаси ғалати? — деди Кесакполвон энсаси қотиб.
— Сувдан қуруқ чиққани. Красноярга юборган молнинг дарров қўлга тушгани ҳам қизиқ.
— Молнинг изига Хонгирей тушган девдим-ку, — деди Асадбек. Сўнг бир оз ўйланди-да, давом
этди: — Хонгирейга Ҳосил етказган... Ҳосилга...
— Мен сенга айтувдим, — деди Кесакполвон. — Қамоқдалигида уни Ғилай йўқлаб турган.
Ҳосилга ҳам хизмат қилган у хунаса.
— Буни исбот қилиш керак, — деди Чувринди.
— Қийин эмас. Рухсат берсанг... — Кесакполвон шундай деб Асадбекка юзланди.
— Йўқ, ҳозирча жим турларинг. Шарифни нима қилишни ўйлаш керак.
— Йўқотиш керак, — деди Кесакполвон.
— Ҳайдар акам тўғри айтадилар. Винзаводни кавлаштириш тўхтатилмаса газак олиб кетиши
мумкин.
— Хонгирейга айтамиз. Ўзи пиширган ошни ўзи ичсин. Шу иш билан борилса, ўзи ҳал қилади.
Маҳмуд, отлан, ўзинг бориб кел. Эҳтиёт бўл, яна Шарифнинг калласини қўлингга тутқазиб
юбормасин. Ҳайдар, сен Шарифнинг оиласидан хабар олиб қўй. Уйи битганмиди?
— Йўқ, чала эди, — деб жавоб берди Чувринди.
— Битириб берларинг. Бу олимчадан иш чиқармикин, девдим, бўлмади. Майли, бола-чақаси
биздан ранжиб юрмасин.
Бўтқа эшикни очиб, Жамшид келганини маълум қилгач, киришга ижозат этилди. Жамшид
ичкарига қадам босиб салом берди-да, икки-уч қадам босиб, хона ўртасида тўхтади. Уч жуфт
кўз унга тикилди. У эса «Мана, мен келдим, яна ўлимга ҳукм қиласизми? Гуноҳим нима
менинг?» дегандай Асадбекка қаради.
— Тўғрисини айт: кўнглингда аламинг борми?
— Бек ака, мен сизга ҳеч қачон ёлғон сўзламаганман. Ҳозир ҳам тўғрисини айтаман: озгина
бор.
— Чиқариб ташла. Яна биз билан бирга бўлишни хоҳлайсанми?
— Хоҳлайман.
— Бизнинг ишда гина-қудурат бўлмайди. Фақат... Қадамингни билиб босиб юр, бола. Бор,
ишингни қилавер.
Шу билан «Ярашув» маросими якунланди. Жамшид келаётганда «Гуноҳим нималигини
сўрайман», деб қасд қилган, Асадбек ҳам ундан шу саволни кутган эди. Савол берилган
тақдирда жавоб бериш истаги йўқ эди. Жамшид эслилик қилиб гапни чувамади. Бу иши
Асадбекка маъқул келди. У «Ишингни қилавер» дегани билан Жамшидни ҳали кечирмаган эди.
Ҳали ҳам «Зайнаб билан дон олишган», деган фикр уни тарк этмаганди. Аввало Жамшидга
меҳри борлигидан, қолаверса, аъёнлари ўртага тушгани учун ён босди.
— Бек ака, аввалгидек ёнингизда бўлсинми? — деб сўради Чувринди.
— Йўқ, — деди Асадбек бош чайқаб. — Мендан нари юрсин. Иложи бўлса, кўзимга кўринмагани
маъқул. Маҳмуд, унинг ҳар босган қадами учун сен жавоб берасан.
Маҳмуд Москва сафари тадоригини баҳона қилиб чиққач, Кесакполвон Асадбек билан бирпас
гаплашиб ўтирди-да, у ҳам «Қилични топиб гаплашай», деб ўрнидан турди. Кўчада, видеобар
эшигига яқин ерда турган бир аёл кўзига иссиқ кўринди. Аёл ўткинчи эмас, видеобар эшигига
бетоқатланиб қараб-қараб қўярди. Кесакполвон унга яқинлашди-да:
— Ҳа, сингил, бировни кутяпсизми? — деб сўради.
— Шу идорада ишим бор эди, — дея аёл видеобарни кўрсатди.
— Кимда?
— Асадбек акада...
— Асадбекда нима ишингиз бор?
— Ўзларига айтаман.
— Менга айтаверинг. Асад касал. Мен унинг шеригиман.
— Мен... Шариф аканинг аёлиман.
Кесакполвон таниди. Таниса ҳам танимаганга олиб сўради:
— Қайси Шариф?
— Ҳалиги винзаводдаги... Намозов.
— Ҳа, уми? Қамалибди, деб эшитдим, ростми?
— Рост... — Насиба кўзига ёш олди. — Ҳар куни қатнайман. Кўрсатишмайди ҳам, овқат ҳам
олишмайди.
«Москвага олиб кетилганини билмайди шекилли?» деб ўйлади Кесакполвон.
— Хавотир олманг, чиқиб қолар...
— Шариф акамни олиб кетишгандан кейин битта йигит келди. Пул талаб қилди.
— Йигит? Қанақа йигит?
— Танимайман. Жуда хунук... Олдин ўтирганларида бирга ўтирган экан. Юз минг сўради. Пул
йўқ, девдим, боламни... ўғирлаб кетишди... — Насиба ҳўнграб юборди.
— Йиғламанг, синглим, — деб юпатган бўлди Кесакполвон.
— Ёрдам беринг, жон ака, сизлардан бошқа кимга бораман.
— Ёрдамми?.. Бизда бунақа пул йўқ, синглим. Қариндош-уруғдан йиғинг. Жа бўлмаса уйни
сотинг. Уй азизми, бола азизми?
— Ўша йигитни... билмайсизларми?
— Э, йўқ, синглим. Биз бунақа жиноят ишларга аралашмаймиз. Бизга тинчлик керак, энди бу
ерга бошқа келманг.
Эзилиб адо бўлаёзган Насиба сўнгги умидини шу ерга кўмиб, орқасига ўгирилиб қайта
бошлади. Видеобардан чиқиб келган Асадбек уни кўриб Кесакполвондан:
— Ким у, йиғлаб кетяптими? — деб сўради.
— Шарифнинг хотини. Эримни чиқартириб беринглар, деб келибди. «Хўп, ҳаракат қиламиз»,
дедим.
— Яхши айтибсан, хабар олиб тур.

Чувринди Москвага борди-ю, келди. Хонгирейнинг бу ишга аралашишига ҳожат қолмади.
Унга қадар Шариф Намозов ўзини ўраб олган бало булути орасида кўп азоблар чекди.
Аввалига...
Зоҳид қамоқхонада адолат хусусида ўйлаётганда, Шариф Намозов ҳам айнан шу ҳақда фикр
юритарди. Улар бир нарса ҳақида ўйлаганлари билан адолат тўғрисидаги тушунчалари турлича
эди. Зоҳид адолат учун курашгувчи тоифадан, Шариф эса ўзига адолат юзасидан муомала
қилмоқликларини талаб этувчи хилидан эди. Зоҳид «Нима учун адолат топталади? Адолатни
қандай ҳимоя қилмоқ, қандай тикламоқ мумкин?» деб фикр юритса, Шариф Намозов «Мен
иқтидорли олим бўлсам, ишларим билан чет эл ҳам қизиқса, нима учун менга адолат
қилмайдилар», деб нолир эди.
Шариф Зоҳиддан фарқли ўлароқ, икки ўт орасида эди.
Бир ўтни қамоқдан келиб, юз минг талаб қилаётган нусха ёқарди. Бу ўтда оиласининг куйиши
эҳтимоли ҳам бор. Иккинчи ўтни шим кийган, чигирткасимон терговчи хотин ёқарди. Бу ўтдан
ҳам оиласи жабр кўрмоғи мумкин.
Бу икки ўтнинг бараварига, бир кунда ёқилиши шунчаки тасодифми ё атайин уюштирилганми,
билолмай гаранг эди. У москвалик терговчи билан яна учрашишни ўйлаганида баданига титроқ
югурарди. Насибани шармандаликдан қутқариш учун олмаган пулни олдим, деди. Энди у
«Пулларни топасан», деб зўрлайди. Яна қийнайди. Ўзини қийнаса майли, оиласига тегмаса
бўлгани... «Ишқилиб Насиба болаларни олиб бирор ёққа қочсин»да», деб орзу қилди.
Шариф Намозов бир фикрнинг тагига ета олмас эди: унга нима учун осилиб қолишди? Ахир у
амал талашмаса... Илмий иш билан шуғулланиб юрган одам эди. Бош муҳандисликни бердилар.
Кейин чўнтагига қора дори солиб, қаматишди. Қамоқдан ўзлари чиқаришди. Кейин... биратўла
раҳбарликни беришди. Керакми эди, унга бу раҳбарлик? Аввалига керак эмас эди. Кейин унинг
шираси ёқа бошлади. Бош муҳандислигида-ку, ҳақиқат талаб қилган эди. Энди ҳеч нарса талаб
қилмади. Барибир... Аксига олиб портгугалияликлар ҳам жимиб кетишди. Буни ҳам Шариф шу
одамлардан кўрди. Ўзининг қора дорига ўрганиб қолганини ҳисобга қўшмади.
У терговчи билан учрашувни қўрқув билан кутаётганда эшик шарақлаб очилиб, соқчи:
— Намозов! Чиқ! — деб буюрди.
Дилгир ўтирган Шариф соқчининг амрли овозини эшитиб, ўрнидан қўзғалди. Қамоқхонада
ёлғиз эзилиб ўтириш дурустми ё терговчи билан узундан-узун суҳбат қуришми — билмасди.
Соқчи даҳлиздаги шеригига Шарифни топшириб, ўзи эшикни шарақлатиб ёпди.
Худди аввалги қамоқдалиги каби...
Кўнглига «Чиқариб юборишса эди», деган умид қуёши мўралади.
У аввалги сафардагидай юриб борди. Фақат... Зиналардан пастга эмас, юқорига кўтарилди.
Ҳовлига чиқмади, балки яна узун даҳлиз бўйлаб юрди. Энди у терговчи билан учрашуви
аниқлигига ишонди. Соқчи Шарифни чоғроқ хонага бошлади. Аввалги сафар бундай хонада
қалдирғоч мўйловли йигитга дуч келган эди. Бу сафар бир семиз одамга рўпара бўлди. Бу
семиз ҳам ўша мўйловли йигитга ўхшаб, фақирига менсимай қараган подшо каби илкис назар
ташлаб қўйди. Қандайдир қоғозларга имзо чекди. Йигит шундай қилиб туриб:
— Намозов, сиз озодсиз. Айбларингиз исботланмади, — деган эди.
Бу семиздан ҳам шундай сўз кутди. Аммо унинг ўрнига у одам:
— Қўлларингни узат! — деб буюрди.
Шариф амрни беихтиёр бажариши билан, у чаққонлик билан билакларига кишан солди-да:
— Бўлди, олиб чиқ, — деб орқадаги соқчига буюрди.
Аввалгидай бўлмади. Уни ҳаммаёғи берк машинага чиқардилар. Машина тебраниб, анча
юрганидан сўнг бир жойда кўп вақт тўхтаб турди. Шариф учоқларнинг овозини эшитиб,
ажабланганча ўтираверди.
Машина эшиги очилгандан сўнг у ўзини баҳайбат учоқ олдида кўрди. Машинадагилар уни
Бергер билан Владга топширишди-да, қоғозларга қўл қўйдириб олиб, изларига қайтдилар.
Влад курткасини ечиб Шариф-нинг қўлларини боғлаб турган кишан устига ташлади. Бир ёнида
Бергер, бир ёнида Влад билан Шариф худди хавфли жиноятчи каби учоққа чиқди. Унинг
қўллари кишанланганлигини учоқдагиларнинг кўпчилиги сезмади ҳам. Устида плашчи бор одам
нега чарм курткани қучоқлаб олибди, деб ўйлагувчилар ҳам бўлмади.
Учоқда дераза томонда Арина Бергер, ўртада Шариф, четда Влад ўтирди. Учоқ бекаси сув олиб
келганда ҳам, овқатланиш пайтида ҳам кишан ечилмади. Бергер «Ғиринг десанг ёки
қимирласанг отаман» дегани учун жим ўтираверди.
Жим ўтирмаганда нима бўларди?
Дейлик, у кишанли қўлларини кўтариб «Биродарлар, мени қутқаринглар, булар мени бегуноҳ
қамашди! Буларда инсоф йўқ! Булар хотинимни ҳам зўрламоқчи бўлишди!» дегани билан биров
ўрнидан турармиди? Нари борса қайрилиб қараб қўйишади. Инсофлироғи «Бечора» деб ачиниб
қўяди. Шу холос... Адолат истаб бақиргани учун ўқ емаган тақдирда ҳам бўйнига Владнинг
гурзидай мушти тушиши тайин.
Учоқдан ҳаммадан кейин тушишди. Уларни ҳаммаёғи берк машина кутиб турарди. Бергер уни
қамоқхона вакилларига топшириб, ўзи Владни қўлтиқлаганча нари кетди. Учоқдан машинага
чиққунига қадар Шариф қор бўронида совқотди. Тишлари ҳам такиллаб қолди. Машина
аввалига илиқ туюлган эди. Дам ўтмай аёз забтига олди.
Уни «Матроская тишина» деган сурурли номда юрувчи Москванинг қадимги турмасига олиб
келдилар. Соқчи икки томони темир эшиклардан иборат даҳлиздан ўтгач, охирги эшикни очдида:
— Жой йўқ, битта-яримта билан галма-гал ётасан, — деб киритиб юборди.
Бу огоҳлантириш Шарифга ғалати туюлди. У меҳмонхоналарда «жой йўқ» деган гапни кўп
эшитган, аммо қамоқ, айниқса, икки қаватли каравотлар билан тўла хонада жой бўлмаслиги
унинг учун ажабланарли эди.
Чиндан ҳам бу катта хонада турган ҳам, ўтирган ҳам, ётган ҳам кўп эди. Ҳаво иссиқ, нафас
олиш оғир эди. Қарийб икки соатдан ошиқ совуқ машинада ўтирган Шарифга иссиқ хуш ёқиб,
аввалига бадбўйга унча эътибор бермади.
У нима қилишини, қаерга ўтиришни билмай эшик ёнида қаққайиб туриб қолди.
Қадим ўтган шоир:
«Сипоҳ гардидин бўлди олам сиёҳ.
На хуршид кўрунди унга, на моҳ»,
деб ёзганида мана шундай қамоқхонадаги тирбандликни ҳам назарда тутганмикин?
Бунда киссавур ҳам, каллакесар ҳам, хизматчию олим ҳам — барчаси жамланган эди.
Бунда ҳам махсус бурчак — қиморхона мавжуд эди.
Бунда нажас, шиптир ҳиди ҳам, тамаки, тер ҳиди ҳам, хуллас, дунёдаги барча сассиқ ҳидлар
тўпланган эди.
Шариф эътиборини бурчакдагиларга қаратди: уларнинг «иш куни» авжида. «Булар ҳам тилла
тишларни суғурармиканлар», деб ўйлади Шариф.
Тура-тура оёқлари толган Шариф чўк тушиб ўтириб, деворга суянди. Дам ўтмай деворнинг
захи баданига ўтиб, жунжикди. Унга биров «бери кел» деб лутф қилмади. Бу орада овқат
бердилар. Эплаган олди, эплай олмаганлар кейинги овқатга умид қилдилар. Шариф шу
умидворлар қаторида қолди.
Бадани зирқираб, ётгиси келди. Яқиндагина бир киши ётиб турган каравотга яқинлашиб
«Бирпас ётай», деб сўради.
— Э, йўқ, ҳозир келиб, ҳозир ётаман, деб ўйлаяпсанми? Бу ерда ётиш ҳуқуқини олиш учун учтўрт кун ерда ётиб пишасан, — деди каравот эгаси.
Бу гапдан бошқалар кулди. «Бир пас ёта қолсин», дейдиган инсоф эгаси топилмади. У ноилож
девор томонга қайтиб чўкди. Шу аҳволда бирпасгина мудради. Шу мудрашда туш ҳам кўрди:
— Нималар қилиб қўйдингиз, адаси? — деди Насиба бош чайқаб.
— Нима қилибман?
— Уларга яқинлашманг девдим, қулоқ солмадингиз.
— Адашдим, Насиба...
— Сиз илмингизга хиёнат қилдингиз. Худо сизга ақл берган эди, сиз ақлсизлар билан
қолдингиз...
— Худо кечирсин...
Боши чайқалиб уйғонди.
Куни шу зайлда бошланиб, шу зайлда давом этди. «Каравотингда ётай», деб бошқа ялинмади.
Худди кўчадаги тиланчилар каби чўнқайиб ўтираверди.
Қанча вақт ўтганини билмайди. Баданида титроқ уйғонди. У дорининг хумори тутди, деб
ўйлади. Аслида унинг иситмаси кўтарила бошлаган эди. Анчагача чидади, сўнг титраган ҳолда
ўрнидан турди. Бурчакда қимор ўйнаётганлар томонга нажот билан қаради. Уларнинг ўйин
пайтида наша тортиш одатлари бўларди. Ҳеч бўлмаса бир тортарман, ҳеч бўлмаса тутунини
ҳидларман, деб ўша томонга юрди. Даврага яқинлашганда ўтирганлардан бири ўгирилиб
қараб:
— Нима дейсан? Ўйнамоқчимисан? — деб сўради.
— Ўйнардиму... пулим йўқ-да... — деди Шариф.
— Пулинг бўлмаса жўна.
— Бир торттиринглар...
— Нима?
— Қуруғидан... фақат бир марта.
— Жўна дедим.
Шариф ҳақоратланган одам қиёфасида ўгирилганда даврадагилардан бири унга марҳамат
қилди. Чекиб адо бўлаёзган ўрама папиросни берди. Шариф ютина-ютина тутатиб жойига
борди. Аввал чўнқайди. Сўнг ётиб олди. Наша таъсирида сал роҳатлангандай бўлди. Нашанинг
кучи қирқилиб, иситмаси яна кўтарилгач, безовталана бошлади. У учоқдан машинага
чиққунига қадар, сўнгра йўлдаги совуқда шамоллаганидан, зотилжам хасталиги вужудига ҳукм
ўтказа бошлаганидан бехабар эди.
Шариф оғзи қуриган, титраган ҳолда қаддини аранг кўтарди. Пича деворга суяниб ўтирди.
Сўнг қийналиб бўлса-да, ўрнидан туриб бурчакдаги даврага аста юриб яқинлашди. Унинг бу
туриши кўча-кўйда хорланиб юрадиган майпарастларнинг айни ўзи эди. Даврадагилардан бири
ижирғаниб:
— Яна нима дейсан? — деди.
— Битта торттиринг.
— Торттирайми? Ҳозир, — у шундай деди-да, Шарифнинг юзига мушт туширди. Кейин унинг
беҳуш танаси тепки ҳам еди. Шариф шу ҳолида анча ётди. Сўнгра атрофдагилар унга раҳм
қилиб, жойига — девор яқинига, муздек бетон устига ётқизиб қўйдилар. Даврадагилардан бири
ёзилиб чиқаётиб, ҳали ҳам қимир этмай ётган Шарифга эътибор берди. Жойига ўтираётиб:
— Саша, нима бало ўлдириб қўйдинг шекилли, қоравой қимир этмай қолибди, — деди.
Урган йигит аввалига қўл силтади, сўнг «Ҳозир ўзига келтираман», деб ўрнидан турди-да,
Шарифнинг билагини ушлади.
— Тирик. Қоравойларнинг жони қаттиқ бўлади. Ҳозир нашатир спирт берамиз, — деди-да...
Шарифнинг устига таҳорат ушатди. У то ишини тугатгунча даврадагилар кулгилари билан
қувватлаб туришди.
Шариф чиндан ҳам тирик эди. Ҳуши ҳам ўзига қайтган, фақат ҳолсизлиги туфайли қимирлай
олмаётган эди. У калтаклаган йигитнинг нима қилаётганини аввал тушунмади. Сўнг хўрлик ва
аламдан бўғилди. Ўрнидан турмоқни, унинг бўғзига чанг солмоқни истади. Бор кучини тўплаб
туришга интилди, бироқ гавдаси ўзига бўйсунмади: ерпарчин бўлиб қолаверди. Истакни
бажариш учун қувват керак. Уни эса қувват тарк этган эди. Бир оздан кейин судралиб қуруқроқ
жойга ўтди. Кўнгли айниб, ўқчиди. Ичида ҳеч нарса бўлмагани сабабли қайт қилолмади.
Каравоти борлар ётиб уйқуга кетишди. Демак, кеч кирибди...
«Мен неча кундан бери бу ердаман? Мени бунча хорлашади? Бу хорликдан ўлганим яхши
эмасми? Яхши... Аммо ўлишнинг чораси борми?» деб ўйлади Шариф.
Унинг фикри қатъийлаша бошлади. Ўлимни чақирди.
Қани энди ўлим ҳазрати олийлари кела қолса, шошила қолса...
Ўлим-ку келар, аммо қай ҳолда жон беради? Ҳаётда омадсиз эди, ўлимда ҳам шундай бўлади
шекилли? Итдай хор бўлиб ўлади, мурдасини итнинг ўлигидай олиб чиқиб ташлашади.
Кўмишадими ё куйдириша-дими?
«Нима қилса қилар, шу ердан қутулсам бўлди», деб ўйлади у.
Ҳозир Шариф Насибани, болаларини ўйламас эди. У азоблардан қутулиш йўлинигина
ахтарарди...
Қадимнинг аллома шоири айтганидек:
Кишидинки қайтти жаҳон ичра бахт,
Ўзи зор бўлур, иши барча сахт.
Агар қочса ҳар сори елдек, қазо
Анга еткурур жавру дарду бало...
Қазо уни қувиб юрган экан. Қува-қува шу сассиқ қамоқхонада бўғзидан ушлади.
Шариф сал ўзига келгач, ўрнидан туриб гандираклаганича бурчакдаги даврага яқинлашди.
— Нима, яна тортгинг келяптими? — деб сўради муштлаган йигит.
— Йўқ, пичоқ бериб туринглар.
— Нима қиласан?
— Туфлим қисяпти, орқасини кесиб қўяй.
Муштлаган йигит унинг оёғига қаради:
— Яп-янги туфли экан, еч, сенга бошқасини берамиз.
Шариф ўтириб туфлисини ечиб берди. Йигит узатган туфлини кийиб:
— Бу ҳам сиқяпти, пичоқ бериб туринг, — деди.
Муштлаган йигит у томонга чирт этиб тупурди-да, кўкрак чўнтагидан буклама пичоқча чиқариб
узатди. Шарифга гўё у нажот қайиғини узатгандек бўлди. Шариф жойига қайтиб ўтирди.
Нималарнидир ўйлагандай бўлди. Аслида ўйламади. Ўйлай олмас ҳам эди. Ҳам хумор азоби,
ҳам иситма унинг миясини шол қилган эди.
У ўтира-ўтира охири аввал ўнг, сўнг сўл билак томирларини кесиб ташлади.
Шундан сўнг азоб чекиниб, ҳузурланди.
Шу пайтгача бу қадар ҳузур кўрмаган эди...

Тошбақа жайронни қувиб етиб ғажиб ташлаши мумкин бўлмаганидек, Зайнабнинг ўз
орзуларига етмоғи мумкин эмасди. Руҳидаги Кумушбибини осиб, отаси-нинг йўлини танлаган
кезда, дастлабки қасоснинг аччиқ мевасини татиб, кўнгиллари эзилганда, жаъмики эркак
зотидан нафратланиб юрган пайтларда Жамшиднинг тирик эканини, уйига қайтганини эшитди.
Эшитди-ю, осиб ўлдирилган руҳи тирила бошлади.
Бу хабарни Ҳайдар амакисидан эшитгани учун дарров ишонди. Кесакполвон бу хабарни
Зайнабга бекор етказмади. Асадбекнинг «Жамшид мендан нари юрсин», дегани бир жиҳатдан
маъқул бўлди. Буни ўзича Чувринди қанотининг қайрилиши деб англади. Жамшидни ўз
томонига оғдириш режасини туза бошлади. У ҳожасининг ўшандаги ғазабини уйғотган сабабни
ўзича тахмин этарди. Янгиликни эшитгандаги Зайнабнинг ҳолатини кузатиб, тўғри йўл
танлаганига ишонч ҳосил қилди. У Зайнабга валинеъмат бўлганига тўла ишонарди. Демак,
унинг муҳаббати орқали Жамшидга таъсир этиш мумкин, деб ҳисоблади.
Чиндан ҳам Зайнабнинг Жамшидга муҳаббати ўлмаган эди. Жамшидни ҳар эслаган замонда
руҳи ҳайқирар эди. Энди бу ҳайқириқ унинг қасамлари тўғонини бузди. Эркак зотига бўлган
нафрати ҳам истисно тариқасида сусайди. Унинг назарида Жамшид душманларни енгиб,
суюклиси бағрига қайтган Отабек тимсолида гавдаланди. Фақат... Отабек суюклиси учун
курашган эди. Хомидларни ўлдирган эди. Зайнабнинг Отабеги эса бир одамнинг қаҳридан
чўчиб, жон ширинлик қилиб қочворди...
Хаёлига шу фикрлар келиб, ўйланди:
«Ҳозирги вақтда борми Отабеклар?..»
Зайнаб Кумуш бўла олмади, аммо Тупроқбиби бўлгани рост, тупроқдан-да баттар бўлгани рост.
Отабеги эса... «Наҳот кўнглида заррача муҳаббат бўлмаса... Наҳот қалбида муҳаббати йўқ
инсоннинг бу дунёда яшамоғи мумкин бўлса?..» — Зайнаб ечолмаётган жумбоқлар булар.
Кумушнинг Отабеги бир гўзал мактуб битган эди. Зайнаб бу мактубни ёд олган, хаёлида
Жамшиддан шунга ўхшаш мактублар олиб турар эди.
Зайнаб Жамшиднинг тириклигидан бир қувониб, йўқламагани учун бир ранжиб, турли фикрлар
ўтида қоврилиб бўлгач, соғинчдан энтиккан юрак яна ўша мактубни қўмсади-ю, «Ўтган
кунлар»даги сатрларни ўзига мослади.
«...Суратини кўз ўнгидан кеткиза олмаган, Отабекнинг (яъни Жамшиднинг) юзини кўролмай,
сўзини эшита олмаса ҳам ёзған хатини ўқуб эшитиш Кумуш (яъни Зайнаб) учун катта қийматга
молик эди. Отаси (хатни отаси эмас, Ҳайдар амакиси берар) йўлакдан кириши билан латиф
кўкраги кучлик тин олиш ила кўтарилиб ташланди-да, гўё Отабек (яъни Жамшид) билан
учрашатурғондек юраги ўйнамоқға бошлади...»
Ҳайдар амакисидан хатни олгач, у ҳам Кумушбиби сингари уялиб-нетиб турмайди. «...қизарған,
қизарган эмас, ич-ичига ботган шаҳло кўзлари, ёш билан синған жингала киприклари,
чимирилған тўсдек қора қошлари уни аллақандай бир ҳолга» қўяди. «Қоши устига тўзғиб
тушган сочларини» тузатмаёқ хатни ўқийди.
Кумушнинг Отабеги «ой юзли рафиқам, қундуз қошли маъшуқам Кумушхонимга!» деб
бошлаган эди. Жамшид акаси соддагина қилиб: «Салом, Зайнаб!» деб бошласа ҳам майлига.
Кумушнинг Отабеги:
«Шайтон устаси бўлган Хомиднинг маним отимдан сизга ёзған талоқ хатиси ила менга қарши
ёниб кетган юракингизнинг нафрат ўти эҳтимол энди ўча тушкандир. Сохта талоқ хатини олған
сўнгингизда менга хитоб қилиб ёзған фикрларингиздан эҳтимол энди қайтаёзғандирсиз... Бу
хатни ёзар экан, муҳаббатингиз билан тўлуқ бўлған юрагим мудҳиш бир ҳақиқат эҳтимолидан
яфроқ каби титрар ва ўзининг тўлиб-тошқан ҳасратларини, фарёдларини ифодасидан адашар
эди...»
«...Меним учун кўйингизда ва оёғингиз учида жон бериш жуда ширин эди ва кўбдан бери ғоям
эди. Шунинг учун яқинроғингизда ўлмак учун, ўлар эканман, сўнг дақиқамда яна бир мартаба
бўйингизни олиб ўлиш учун душман томонидан уйингизга очилган туйнукчага кирдим. Кирдимда, сизнинг бўйингизни олдим, ҳафиф тин олғандағи латиф ухлаған товшингизни эшитдим...»
«...Баъзи эҳтимолларга қарши сиз билан кўришмак менга муяссар бўлмади. Умримда биринчи
мартаба кўнгил орзусиға қарши бордим. Чунки манимча орадағи қора тикон супирилган эди.
Мундан сўнг ҳамиша меники эдингиз. Мен Тошкандда юрарман, аммо кўзим ўнгида сизнинг
ҳайкалингиз! Ажабо, бусиз менга мумкинми?»
Зайнабнинг хаёлидаги Отабеги шу хилда ёза биларми эди? Чиройли сўзлар тополмаса-да,
хунук дағал сўзлар ила ёзса-да, майли эди. Нима деб ёзсин? «Отанг мени ўлимга ҳукм этди»,
десинми? Отасини «душманим» атасинми? Талоқ хати-чи? Талоқ хати бермоқ учун никоҳ
лозим. Никоҳ эса... йўқ. Ўртада фақатгина Зайнабнинг аросат муҳаббати бор. Кумушнинг
Отабеги учун маъшуқасининг оёғи учида жон бериш ширин эди. Уники эса... Акалари «қоч!»
деб эди, қочди...
«Мундан сўнг ҳамиша маники эдингиз...»
Қани энди шундай деса. Оддийгина қилиб, бир буюмга нисбатан айтгандай «Сен —
меникисан!» деса ҳам майли.
Йўқ... ёзмади, ёзмайди ҳам.
Отабеклар борми ўзи дунёда?..
Осмонда учғувчи қушларнинг барчаси бургут бўла оларми экан?
Осмонда бургутлар борми экан?..
Буларни кўп ўйлади. Охири «хат ёзмасалар ҳам майли, бир келиб-кетсалар-чи, ҳеч бўлмаса
узоқдан кўрай» деб умид қилди. Бечора жувон Жамшид учун бу кўчадан ўтиш таъқиқ
этилганини қаердан билсин?
Хат олиш умиди сароб эканига ўзини ишонтиргач, туннинг ҳаловатсиз оғушида суйгани билан
кўришмоқ онларини хаёлида жонлантирди...
«—Зайнаб, мен сени соғиниб келдим... Эсингдами, охирги учрашувимизда «Менинг ўрнимда
ҳайвон бўлганида хўрланишига чидолмай, ҳеч бўлмаса ўкирарди. Эгасининг раҳми келарди.
Эгаси хўрлатиб қўймас эди», дегандинг. Сен кўп хўрландинг, бунга мен айбдорман. Мени
кечир, мен сен учун ўч оламан! — дейди.
— Қандай ўч оласиз?
— Аввал отарчини ўлдираман, биламан, сени у зўрлаган.
— У менинг эрим. Ўч олишингизга йўл бермайман.
— Мен сени ундан тортиб оламан.
— Йўқ... Энди кечикдингиз. «Сен синглимсан», деган эдингиз. Сиз... акам бўлинг...»
Шундай дейди...
Аммо хаёлидаги бу гаплар ҳам амалга ошмайди. Жамшидни яна анча вақт кўрмайди. Фақат...
Жанозада узоқдан бир кўради. Кўради-ю, аммо юраги «жиз» этмайди. Руҳидаги Кумушбибини
осган Асадбекнинг қизи бу пайтга келиб қалбини муҳаббатдан тозалашга эришган эди.
Муҳиддин ота кетаётган чоғида Кесакполвон билан суҳбатлашиб турган Жалилни четга тортиб
«Огоҳ бўлиб туринг. Ҳозирча шифога умид бор. Аммо бир сабаб бўлиб, яна орқага силжиб
кетиш эҳтимоли мавжуд экан», деб шипшиган эди. Кесакполвон «Оқсоқол нима деди?» деб
сўрайвергач, Жалил айтди. Ҳар ҳолда Асадбекнинг даволатиш ишида улар ҳамфикр эдилар.
Шу сабабли ҳам Жалил унинг бу ҳақиқатдан огоҳ бўлиши фойдадан ҳоли эмас, деб ўйлади.
Бу хабар чиндан ҳам Кесакполвон қалбининг моғор босган қисмида пайт пойлаётган нияти
учун фойдали эди. Кесакполвон «Барибир ўлади, шекилли», деб тахт сари йўлдаги ғовларни
суриш ҳаракатини тезлаштирди.
Қадимда мушриклар санамларнинг ҳайкалларини ясаб олиб сиғинишар экан. Уларнинг
ақидасига кўра, бу санам — Худонинг қизи. Улар ана шу санамга сиғиниш билан унинг отасига
— Худога яқинлашмоқни ният қилар экан.
Кесакполвон режаларининг биридан ана ўша мушрикларнинг ҳиди келиб турарди. Тахтни
эгаллаш йўлидаги муҳим масалалардан бири — Зайнаб билан яқинлашув эди. Гарчи Мардона
воқеасида Зайнабнинг отаси йўлига яқинлашуви ҳали узоқ эканини англаган бўлса-да,
фикридан воз кечмади. Билъакс, у билан кўпроқ учрашадиган бўлди. Ўз хаёлида Зайнабни
қайта тарбиялай бошлади.
Ана шу кунларнинг бирида Хумкалла унга ғалати хабар етказди. Ҳалимжон деган йигит у билан
суҳбатлаша туриб, гапни айлантира-айлантира «Ҳосилбойвачча қаерга кўмилди?» деб сўрабди.
Бу хабар Кесакполвон учун кутилмаган ютуқ эди. Ҳосилбойваччанинг қаерга кўмилгани билан
ҳатто Асадбек ҳам қизиқмади. Мурданинг қаерга кўмилганини Чувринди ҳам билмайди. Ғилай
унга айтмаган бўлиш керак.
«Ҳалимжон деганига бу нима учун керак?» — деб ўйлади Кесакполвон. «Бунга фақат Хонгирей
ёки ўрганнинг одами қизиқиши мумкин. Ҳалимжон ким ўзи? Уни Маҳмуд топган. Маҳмуд...
Чувринди укагинам... Сени сийласам, чориғинг билан тўрга чиқяпсанми?.. Шунақа қилаверсанг,
битта чориғинг билан қолдираман, бола. Бек аканг сени «ақлли» дейди. Ишқилиб ақлинг сени
гўрга етакламасин-да... Мен ҳам сени яхши кўраман. Сенга кўп хизматим сингган. Лекин оёғим
орасида ўралашаверсанг, халақит берсанг, Бек Жамшидни аямагандек, ман ҳам сенга раҳм
этмайман!»
Кесакполвон бир неча фурсат ўз хаёлига банди бўлгач, жавобга, аниқроғи мақтовга илҳақ
Хумкаллага қаради:
— Қаерга кўмилганини сўрадими?
— Сўради.
— Айтдингми?
— Билмайман-ку?
«Ҳа, бу билмайди», деб ўйлади Кесакполвон. Сўнг сўради:
— Билсанг айтармидинг?
— Э, мен жинниманми? Бунақа гапларнинг бировга айтилмаслигини биламан мен.
— Гап бундай: сен Ҳосилбойваччанинг қайси қабристонга кўмилганини биласан, —
Кесакполвон шундай деб қабристон номини айтди. — Кўмишга Ғилай бирга борган. Сен
ўшандан эшитгансан. Шу гапни қанақасига бўлса ҳам унга айтасан. Кейин беш-олти йигит шу
қабристонни пойлайди. Қани билайлик-чи, мурда нима учун керак бўлиб қолди экан?
— Қойиллатамиз! — деб тантанали ваъда берган Хумкалла чиндан ҳам бу гапни ишонарли
қилиб етказди. Гўёки Асадбек Ҳосилбойваччанинг бу қабристонга кўмилганини билиб, «Бошқа
мозорга қўйиш керак эди», деб сўккан эмиш.
Ҳалимжон бу хабарни кутилмаган муваффақият деб билиб, керакли жойга етказди.
Бу унинг жиддий хатоси бўлди.
Ҳалимжондан бу хабарни олган Саид Қодиров бир ишониб, бир ишонқирамай ўйланди. Ўйлайўйлай Зоҳидни чақирди.
— Бир-бирларига уруш эълон қилмай туриб, ўзаро урушни бошлаб юборганлари рост чиқяпти,
— деди у. Сўнг Чувриндининг Москвага бориб келгани, Жамшиднинг пайдо бўлгани ҳақидаги
кутилмаган янгиликни айтди. — Бу ерда ғалати ўйинлар бор, ипларни роса чигаллаштиришган.
Чигални ечишни бошлашимиз керак.
Бу Зоҳиднинг кўнглидаги гап бўлди. Аммо энди чигални ечиш осон эмаслигини у билиб
турарди. Айниқса Жамшиднинг пайдо бўлиши муаммоси ажаб ҳол эди.
— Суннатуллаевни кузатинг. Ҳамонки, у ўлмаган эканми, демак икки чўнтакларида тўла баҳона
бор. Мени бир нарса хавотирга соляпти. Бизнинг одам дастлаб Ҳосилбойвачча қаерда
кўмилгани билан қизиққанда уларнинг одами айтмаган. Ҳолбуки, у ҳам ўша куни Асадбекнинг
эски ҳовлисига яқин жойда пойлоқчиликда бўлган. У қабристонни уч кундан кейин айтган. Энг
муҳими — гапни ўзи бошлаган.
— Бизни чалғитмоқчи бўлган, демоқчимисиз?
— Чалғитиши бир масала. Иккинчи масала — бизнинг одамга қармоқ ташлашган. Ундан
шубҳаланишган бўлса-чи? Биз ўша қабристонни боссак, шубҳалари тасдиқланади. Ана унда
одамимизни аяб ўтиришмайди.
— Бу турган гап. Понани пона билан чиқаради, деган гап бор. Агар улар бизни чалғитмоқчи
бўлса, биз ҳам шундай қилайлик.
— Масалан, қандай?
— Масаланми... Бошқа бир-икки қабристонни суриштирган бўламиз-у, улар айтганга
яқинлашмаймиз.
— Бутунлай борилмаса ҳам шубҳали. Уч-тўрт қабристондан сўнг у ерга ҳам ўтиш керак. Ҳозир
қўлингизда қандай иш бор?
Зоҳид Ботировнинг охирлаб қолаёзган «Иш»и ҳақида қисқача маълумот берди.
— Қабристонлар билан ўзингиз шуғулланинг. Гўрковларда гап кўп.
Бу ташрифдан сўнг Зоҳиднинг кўнгли ёришди. Кўчага чиққанда осмон ўйини авжда эди. Бевош
булутлар чоки сўкилди-ю, Зоҳиднинг кўнглига ҳамоҳанг равишда қуёш бир чарақлади...
Омадли одамнинг хўрози ҳам тухум қилади, дейдилар. Кейинги кунларда Кесакполвон ўзини
ана шундай омадли ҳис эта бошлади. Улар айтган қабристон эмас, бошқаларининг
текширилиши, гўрковларнинг сўроқ қилиниши Ҳалимжонга бўлган гумон оловини заррача
бўлса ҳам пасайтирмади. Хизматга келган дастлабки кунларида бўйин эгмаган бу йигитни
Кесакполвон унча ёқтирмас эди. Эндиги қизиқиши туфайли уни қармоққа илинтириб, шу билан
Чувринди юзига тарсаки урмоқчи, Асадбекни ундан совутмоқчи эди.
Ана шу ташвишлар билан юрганида унга яна омад кулиб боқди: уйига Маматбей кириб келди.
Кесакполвон маишатни барвақт якунлаб, уйига тунги соат иккиларда қайтган эди. Маматбей ўн
беш дақиқадан сўнг дарвоза қўнғироғини чалди.
Кесакполвон Асадбекка тақлидан болохона қурдирган, унда икки йигит галма-галдан
пойлоқчилик қилишарди.
— Хўжайинингни чақир, — деди Маматбей пойлоқчига.
— Сиз ким бўласиз?
— Хонгирейман, Масковдан келдим.
Кийимини алмаштираётган Кесакполвон йигитнинг гапини эшитиб, «калланг борми?» деб
сўкинди. Шубҳасизки, у Хонгирейнинг келганига ишонмади. Аммо «Хонгирейман», деган аҳмоқ
ким экан?» деган қизиқиш билан елкасига тўн ташлаб, дарвозахонага чиқди. Маматбейни
кўриши билан таниди.
— Салом, қардошим, Хонгирейдан сенга улуғ саломлар, — деди Маматбей у билан кўриша
туриб.
— Саломат бўлсинлар, — Кесакполвон шундай деб, уни уйга таклиф қилди.
— Ўзбекларга қойилман, — деди Маматбей, меҳмонхонага кириши билан, — дастурхони доимо
шай туради.
Маматбей иззатталаб инсонлардан эмас эди. Кесакполвон «Олинг» деб таклиф қилиши билан
дастурхондаги ноз-неъматлардан бетартиб равишда истеъмол қила кетди.
... Бу хонадонга у ўз хоҳиши билан келмади. Хонгирей чиндан ҳам Кесакполвонга салом айтган
эди.
Чувринди юртига қайтгач, Хонгирей бир режани обдон пишириш учун бир-икки кун ўйланди.
Сўнг Маматбейни чақирди.
— Ўзбекларни нима қилсам экан? — деб сўраб, унга синовчан тикилди.
— Улар ўйин қоидасини бузишди. Майдондан чиқариб ташлаш керак, — деди Маматбей
дангалига.
— Мен уларни тўсатдан чиқариб ташлай олмайман.
— Нега?
— Ўзбекларга қўл кўтаришга ҳаққим йўқ. Улар дин қардошлар, бу бир. Иккиламчи, улар
устозимга нон беришган. Агар уларга қўл кўтарсам Зели оғамнинг руҳи чирқирайди.
— Уларни жазосиз қолдирмоқчимисиз?
— Ҳосилни Асад ўлдирган. Унга тегмасам ҳам эрта-индин ўзи ўлади. Иккита лайчасини нима
қиламиз?
— Очиғи... билмайман, — деди Маматбей. У осон йўлини айтган эди, ҳожаси унамади.
Маматбей унинг яширин нияти борлигини пайқаб, жавобдан бўйин товлади.
— Бизга уларнинг биттаси керак. Қайси бири?
— Зўрроғи-да, — деди Маматбей.
— Қайси бири зўр?
— Билмайман.
— Шуни аниқлайсан. У ҳам зўр бўлсин, ҳам бизга итоат этсин — Ҳосилнинг ўрнини боссин.
Ўйла!
Маматбей бош эгиб, ўйланган бўлди. Кейин елка қисиб «Амр ҳожамдандир», деган маънода
қаради.
— Мен Маҳмудбейга Асаднинг ўрнига сен бўласан, дедим. У бир оз ноз қилди. Лекин мен
бунақа нозларга ишонмайман. Ҳали тахтдан воз кечадиган аҳмоқ дунёга келмаган. Юрагига чўғ
солганман. Иккинчи чўғни сен Гайдарга соласан. Ана энди иккиси олишсин. Ақллиси, зўри
қолади. Бизга ўшаниси керак.
...Ярим кечада Кесакполвон уйига келган Маматбейнинг асосий вазифаси шу — бўлажак тахт
эгаси қалбига чўғ солиш эди. Аслида бунда чўғ эмас, тўғрироғи, олов мавжуд эди. Маматбей
энди бу оловга мой сепиб аланга олдирмоғи даркор.
— Маҳмудбей Масковдан қандай гап олиб келди?— Маматбей шу саволни бериб, айёрона
кулимсиради.
— У Хонгирейнинг совғасини олиб келди, — деди Кесакполвон, гапни қисқа қилиб.
— Асадбейнинг соғлиғи қалай?
— Яхши, — Кесакполвон шундай деб ажабланди.
— Бу касал ёмон... охири олиб кетади...
— Нима деяпсиз?
— Ракнинг давоси йўқ.
— Рак деб ким айтди сизга?
— Ким айтиши мумкин? Ҳа, яна бир савол: Асадбей нима сабабдан Ҳосилбейни отди,
билмайсанми?
— Асадбек отмади.
— Сенга ёлғон гапириш ярашмайди. Асадбейнинг ўрнига ўтирадиган одам ҳақгўй бўлиши
керак.
— Ҳақгўй денг... Битта донишманд айтган экан: «Агар рўпарангдан заҳарли илон билан ҳақгўй
чиқиб қолса, аввал ҳақгўйни ўлдир».
— Биз ундай донишманд эмасмиз. Биз оддий одамлармиз. Ҳақгўйларни яхши кўрамиз.
— Ҳақиқат шуки, ўша куни мен бошқа ёқда эдим.
— Билишимизча, Ҳосилни сен кўмибсан?
— Ким айтди?
— Ким айтиши мумкин? — деб жилмайди у. — Умуман савоб иш қилгансан. Мусулмонни кўмиб
қўйган яхши.
— Шу гапларни... Маҳмуд айтдими?
— Айтмаганида... Жамшидбей иккита каллани кўтариб келган бўларди. Ғилай садоқатлироқ
экан, чурқ этмади. Сенлар ўргатган гапни тўтиқушдай такрорлайверди.
— Бу гапларни нима учун менга айтяпсиз?
— Хонгирей Асадбей ўрнида сени кўрмоқчи. Маҳмудбейда шундай ҳаракат борлиги бизга
маълум. Лекин у эплай олмайди. Асадбейнинг энг яқин одами — сенсан. Биз сенларнинг
ишларингизга аралашмаймиз. Ўзларинг ҳал қилларинг. Мен «лалайиб ўтириб, ўлжани
оғзингдан олдирма!» дегани атайин келдим.
Кесакполвон унинг келишидан мақсадини сезгандай бўлди. Шу боис ўсмоқчилаб сўради:
— Агар ёрдамингиз керак бўлса-чи?
— Биз — қардошлармиз, — деди Маматбей.
Кесакполвон келажакда нима бўлиши билан иши йўқ, бугун ҳамнафас топилганидан қувониб,
қадаҳни уриштириб ичди.
Ривоят қилишларича, Мусо алайҳиссалом Бани Исроил қавми билан Фиръавн зулмидан
қутулмоқ ниятида Мисрдан чиқиб кетаётганларида йўлларини тўсиб турган денгиз Оллоҳнинг
қудрати ила иккига бўлиниб, барчалари ундан эсон-омон ўтиб олган эканлар. Қувиб келаётган
Фиръавн ва унинг лашкарлари ўртага келганларида денгиз изига қайтиб, қўшилиб уларни
қаърига ютган экан. Ўлими ҳақ эканини билган Фиръавн иймон келтириб «Мен
мусулмонлардандирман — Оллоҳга бўйинсунувчилардандурман», деган экан.
Асадбек ҳам Абдураҳмон табибникида шу ҳолда эди. Гарчи у Фиръавн каби ўзини Худо деб
билмаган бўлса-да, Оллоҳнинг бирлигига ҳамиша ишониб келган эса-да, иймон чегарасига
анча кеч яқинлашган эди. Фиръавн учун айтилган «Ал ана ва қод осойта қаблу ва кунта минал
муфсидийн» ояти каримасини балки Асадбек учун ҳам эсламоқ жоиздир, валлоҳи аълам? Бу
каби ҳукм этмакка бизда (ҳуқуқ) йўқтур. Аммо Расули Акрам жанобимиз Оллоҳдан ривоят этган
сўзда буюрилганки: «Я бани Адама! Иза вақаат фил балаи закартани ва иза кашафтуҳу
насийтани кааннака маа арафтани».
Асадбек кабилар учундир, деб фикр қилишимизнинг боиси шундаки, азон товшини эшитганда,
хусусан Абдураҳмон табибникида ибодатни ихтиёр этган одам, хасталиги чекина боргани сайин
яна асл ҳолига қайта бошлади. Бу ғофил банда шифога етишмоғи бир синов эканини, булутлар
орасида кўринган қуёш дилларни бир яйратиб, сўнг яна беркинишини, сўнг кўп ўтмай тун
бошланаяжагини қайдан билсин?
Абдураҳмон табибникида «Уйга боргач, ҳар куни масжидга чиқаман», деган қарорга келган
Асадбек аҳдига вафо қилмади, ўз ташвишларига берилиб кетди.
Айниқса, Хонгирейнинг совғаси уни кўп ўйламоққа, тадбир билан иш юритмоққа мажбур этди.
Жамшиднинг озгина муддат бўлса-да, Хонгирей қўлида таълим олиб қайтгани ҳам унга бир
ташвиш эди. Шу боис унинг изидан одам қўйди, қизини ҳам кузатди. Зайнаб кўпроқ ота уйида
бўлгани сабабли уни ортиқча кузатишнинг ҳожати ҳам йўқ эди. Лекин бу кузатув бошқа натижа
берди: Кесакполвоннинг Зайнаб атрофида ўралашиб юришини Асадбекнинг ўзи ҳам сезди,
йигитлар ҳам айтишди. Ҳамиша бузуқлик ботқоғига ботиб юрувчи Кесакполвоннинг Зайнаб
атрофида ивирсишидан Асадбек бошқа гумонга борди. Шаҳар марказидаги уч қаватли
иморатнинг ертўласига жойлашган идорасида Кесакполвон билан ёлғиз қолганида шу мавзуда
гап очди:
— Зайнабнинг атрофида нима учун ўралашиб қолдинг? — деди Асадбек унга қаттиқ тикилиб.
Кесакполвон бир кунмас-бир кун шундай савол берилишини кутгани учун довдирамади.
— Мен унинг амакисиман. Ўз қизимдан аъло кўраман. Бечора эзилиб кетди-ку?
— Сенинг ишинг бўлмасин. Эзилиб кетган бўлса, қарайдиган отаси бор.
— Маҳмудга ҳам шундай дейсанми?
— Маҳмуд мен айтган ишни қилади.
— Маҳмуд уни игнага олиб борди.
— Бекор айтибсан!
— Сен яширганинг билан деворларнинг қулоқлари бор. Бизга ҳам етиб келади. Ўзинг гап
очдинг, айтай: ўғилларингни олим бўлишини истардинг — бу ўзингнинг ишинг. Менда ўғил йўқ.
Қизим ясан-тусандан бошқасини билмайди. Лекин Зайнаб бошқача. У сенинг йўлингдан
бормоқчи. У сенга ўхшайди. Ақлли, қўрқмас, қасоскор...
— Валдирама! — деди Асадбек жаҳл билан. Кейин бехосдан қизининг «Уларни ўзимга қўйиб
беринг» деган овозини қайта эшитгандек бўлди.
— Энди сен валдирамай эшит: Зайнаб ўч олмоқчи экан, мен ёрдам бердим.
— Қанақа ўч?
— У Мардонани ўлдирди... ўз қўли билан.
— Бекор айтибсан! Уни... қаердан топдинг?
— У Ғилайнинг ўйнаши эди.
— Ҳайвон! Сен ҳаддингдан ошяпсан! — деб бақирди Асадбек.
— Ҳайвон бўлсам ҳам сенга содиқман. Фақат сенга яхшилик қилишни ўйлайман.
Яхшилик қилиш... Асадбек фарзандларини бу ишлардан нари бўлишларини истар эди. Нодон
аъёни эса қизини бу йўлга киритиб, яна «яхшилик қилдим» деб керилади... Асадбек қизининг
одам ўлдириши мумкинлигини тасаввурига сиғдиролмас эди. Ҳозир ҳам бир зумгина кўзларини
юмиб аввал тўппонча ушлаган, сўнг пичоқ санчаётган, сўнг... бўғаётган Зайнабни кўриб инграб
юборди-да, кулдонни олиб, рўпарасидаги Кесакполвонга қараб отди. Оғир кулдон елкасига
тегиб, зириллатган бўлишига қарамай, Кесакполвон сапчиб туриб, Асадбекнинг қўлларига
ёпишди.
— Асад, ўзингни тут, жаҳлинг чиқмасин!
— Сен... ҳайвон, мактабдалигингда башарамга туфлаган эдинг. Энди юрагимга
туфламоқчимисан?
— Ундай дема, Асад, мен фақат ишимизни ўйладим.
— Ҳе, ишингни!.. — Асадбек бўралаб сўкди. Кесакполвонни нари итариб, тепмоқчи эди, кучи
етмади. Илгариги ҳоли бўлганда бу одамчани булғалаб ташлаган бўларди. Қуввати етмагани
боис бутун қаҳрини тили орқали сочди: — Сен кесак полвон эдинг. Хоҳлайсанми, йўқми,
шундайсан. Сен одам бўлмайсан ҳеч қачон! Йўқол, турқингни кўрсатма!
Кесакполвонни авваллари ҳам Асадбек сўкиб турарди. Лекин бу сафаргиси ошиб тушди.
Аввалгилари Кесакполвоннинг ўнг қулоғидан кириб чап қулоғидан чиқарди. Буниси ҳар икки
қулоғидан кириб юрагига қурум каби ўтирди. Асадбекнинг бу қадар ғазабга миниши сабабини
излаб, кўз олдига Чувриндини келтирди. Аммо ҳожасига сир бермади. Асадбек уни идорасидан
ҳайдаб чиқарган бўлса-да, эртасига нонушта пайти ҳожасиникига қаймоқхўрликка келди.
Асадбек уни уйидан қувмади.

— Ҳа, йигитнинг гули, бормисан бу оламда?
Ўйга толиб ўтирган Жамшид Кесакполвоннинг овозини эшитиб, енгил сесканди-да, кўришмак
учун ўрнидан жилди.
Қувғинди бўлганидан бери тақдир ўйинларига ажабланиб юрган Жамшид овлоқ кўчаларда
адашиб тентираган кимса ҳолига тушган эди. Зелихондан ўзининг «фожиали ўлими», «дафн
маросими»ни эшитганда таажжубланган эди. Воқеанинг даҳшатини уйида ҳис этди.
Энг аввал ўгай онасининг эси оғиб қолаёзди. Эрига овқат егизаётган аёл ҳовлида ўгай ўғлини
кўрди-ю, аввал кўзларига ишонмади. Жамшид уйга кириб, салом бергач, «Вой, вой, худойим!»
деганича ўрнидан қўзғалолмай қолди. Тилдан, ҳаракатдан қолган отаси кўзларида эса ёш
кўринди. У ўғлининг «ўлимидан» бехабар бўлса-да, қалби бир ёвузликни сезган, ўзини соғиниб
ётган эди.
Кейин қариндошлар йўқлови бошланди. Бири нима гап бўлганини батафсил билишни
хоҳлайди, бири шунчаки кўнгил сўрайди.
Кесакполвондан сал олдин келиб кетган меҳмон эса шунчаки сўрамади. У бўлган воқеаларни
ипидан-игнасигача билишни истади. Бу меҳмон — Зоҳид эди.
Зоҳид сўроқни узоқдан — унинг биринчи қамалишидан бошлаб, гапни «ўлими»га олиб бориб
тақади. Жамшид Чувринди билан пишитган маслаҳатига кўра «номаълум кишилар машинасини
тўхтатишганини, уриб, беҳуш қилиб номаълум ёққа олиб кетишганини, бир неча ой ертўлада
сақлашганини» айтди. Зоҳид унинг уйдирмаларини индамай ўтириб эшитди. «Бир неча ой
ертўлада ётганини» эшитиб, унга тикилди-да, ўзича «Бир неча ой ертўлада ётган одамнинг
ранги бунақа бўлмас», деб ўйлади. Бироқ, гумонини сиртига чиқармади.
— Улар сизни нима учун уришди, нима сабабдан қамаб қўйишди? — деб сўради Зоҳид.
Бу кутилмаган саволга Жамшид қийналмай жавоб қайтарди:
— Аниқ билмайман. Йигитчилик... Бир қиз туфайли бўлса керак.
— Ким у қиз?
— Фақат исмини биламан. Кўчада танишганман. Учрашиб турардик. Унга ҳали тегинмаган
эдим.
— Нима учун айнан шу қиз туфайли деб ўйлаяпсиз?
— Ертўлада бир гап бўлувди. «Қизни узатамиз, агар номуссиз чиқса — сенинг ўлганинг» деб
шарт қўйишган.
— Демак, улар тўйни кутишган, шундайми?
— Шунақадир.
— Агар қизга совчи келмаса, бир-икки йил ертўлада ётармидингиз?
— Шунақага ўхшайди.
— Шу қизга ўзинг уйланасан дейишмадими?
— Бунақа шарт бўлмади.
— Шу айтган гапларингизга ўзингиз ишонасизми?
— Сиз ишонмаяпсизми?
— Хўп, ишондим ҳам дейлик. Хўш, унда нима учун ўликхонадан мурда олиб ёқиб кетишди.
— Сабаби оддий: мени қидиришмасин, дейишган.
— Ким қидиради?
— Бизда йўқолган одамни ким қидиради? Милиса-да.
— Сизнинг бундай йўқолганингизни Маҳмуд акангиз ҳам билмасмидилар?
— Ҳеч ким билмаган.
Зоҳиднинг тилига бир савол келди-ю, айтишдан олдин ўйланиб қолди.
«Сиз Маҳмуд акангиз билан бир самолётда келибсиз, сиз қамалган ертўла Москва томонларда
эдими?» — деб сўрашнинг айни пайти эди. Лекин бу хабарни Саид Қодировга етказган одам
шубҳа остига тушиб қолишини ҳисобга олиб, саволни кейинги учрашувлар учун асраб қўйди.
Зоҳид сукутга берилгани ҳолда Жамшиддан кўз узмас эди. Сезгирликда анча-мунча одамга
дарс бера олувчи Жамшид эса бу қараш замирида кўп гаплар яшириниб ётганини фаҳм этарди.
Шунинг асносида тўқиган уйдирмалари пуч эканини ҳам ҳис этиб, ўзидан ўзи норизо бўларди.
Зоҳиднинг сукути узоқ чўзилмади.
— Сиз телевизор кўриб турасизми? — деди у.
— Ҳа, унда-бунда... — деди Жамшид саволдан мақсадни уқмай.
— Бир эълон беришяпти. «Хайрли тун, кичкинтойлар», деган кўрсатувлари бор. Шу кўрсатувни
олиб бориш учун яхши эртакчи одам керак экан. Бир хабарлашинг. Шу иш айнан сиз учун, —
Зоҳид шундай деб заҳарли жилмайди-да, хайрлашиш учун қўл узата туриб қўшимча қилди: —
Эртакларингизнинг мухлисиман. Яна учрашамиз. Янгиларидан эшитаман, деган умидим бор.
Ҳамиша дангал гаплашишга ўрганган, сўз келмаган тақдирда мушт тилида гаплашган Жамшид
бу кинояни ҳазм қила олмади. Бундай учрашув ҳали кўп бўлишини англаб, ғижинди. Мурдани
осиб ёқиб юборган акахонларининг катта хатога йўл қўйганларига унда шубҳа йўқ эди.
Уларнинг оламида катта хатолар қон эвазига тузатилгувчи эди. Бу хато кимнинг қони эвазига
тузатилади?
Жамшид шу саволга жавоб излаб ўтирган дамда таниш овозни эшитди:
— Ҳа, йигитнинг гули, бормисан бу оламда?
Жамшид Кесакполвонни Асадбек ҳузурида кўргандан бери учрашмаган эди. Унинг уйга кириб
келишидан ажабланган ҳолда саломлашди. Кесакполвон батартиб хонага кўз ташлаб олгач,
диванга ўтирди.
— Ҳайдар деган акахоним бор эди, деб бир йўқлаб ҳам қўймайсан-а? — деди у гина оҳангида.
— Биздан нарироқ юрсин, деган гапни эшитувдим,— деди Жамшид худди шу оҳангда.
— Бу Бек акангнинг гапи. Сен ундан хафа бўлма. Ҳозир касал, юрагига ҳеч нарса сиғмаяпти.
— Бек акамдан хафа бўлган куним — ўлган куним.
— Бу гапни яхши айтдинг. Асаддай одам бу дунёда бошқа йўқ. Сен ўзимизнинг одамсан.
Шунинг учун сени ўлимдан олиб қолдим. — Кесакполвон «ўлимдан олиб қолдим» деган гапга
алоҳида урғу бериб, «тириклигинг учун Маҳмуд акангга эмас, менга қуллуқ қил», деб шама
қилди. — Ҳозир ишларимиз бироз нотинчлигини биларсан? Ҳар ҳолда Красноярларда бекор
юрмагандирсан?
— Козловни қидирдик.
— Буни биламан. Сен Хонгирейнинг қўлига қандай тушиб қолдинг?
Жамшид бу тафсилотни яширмай, барчасини айтиб берди.
— Хонгирей билан ҳеч гаплашдингми?
— Йўқ.
— Сенга улар қандай топшириқ беришди?
— Ҳеч қандай. Юртингга жўна, дейишди, вассалом.
— Кузатиб юр, бирон гап бўлса етказасан, дейишмадими?
— Мен гап етказадиган хотинчалиш эмасман.
— Эркаксан, эркак! — Кесакполвон унга бир оз тикилди-да, сўнг гапини давом эттирди. —
Масковдан Маҳмуд аканг билан отамлашиб келибсан-да, а? Маҳмуд аканг сенга қанақа
топшириқ беряпти?
— Ҳозирча уйда ўтир, деганлар.
— Сен уйда тухум босиб ўтиришни хоҳламасдинг, шекилли?
— Иш бўлса, айтинг, қилай?
— Бир иш бор. Лекин буни иккаламиз биламиз. Бек аканг ҳам, Маҳмуд аканг ҳам сезмаслиги
керак. Шу шартга кўнсанг, айтай.
— Сиз... улардан яширинча иш юритмоқчимисиз?
— Ақлинг ўтмаслашиб қолибди, бола. Хаёлингга дарров бузуқ фикр келдими? Мен
шерикларимга қарши иш қиладиган номардманми?
— Ундай деганим йўқ.
— Ҳе, сени устозингни... — Кесакполвон икки оғиз «ширин сўзлар»дан сўнг муддаосига
яқинлашди.— Бир одамда шубҳа бор. Шуни кузатиш керак. Хитларнинг хизматини
қилаётганини сезган заҳотинг йўқотасан.
— Ким?
— Сен аввал шартимга розилигингни айт.
— Розиман.
— Ҳалим деган бола. У сенинг ўрнингни босмоқчи эди. Бек акангга, Маҳмуд акангга ҳам яқин.
Бурни узунга ўхшайди. Бир нималарнинг ҳидини олиб юрибди. Сен азият чеккан боласан. У
билан ошна бўлиб олиб, бир-икки минғирлаб ҳасрат қил. Хуллас, илон бўлиб қўйнига кириб ол.
Чақ, дейишим билан чақиб ўлдирасан.
Кесакполвон бир ўқ билан икки қуённи урмоқчи эди. Аввало Жамшид топшириқни бажарса,
Ҳалимжонни йўқ қилиши мумкин. Лалайса, эплай олмаса, Ҳалимжон уни гумдон қилади. Ҳар
икки ҳолатда ҳам ютуқ Кесакполвонда бўлади.
У ўйлаб топган тадбиридан бениҳоя шод эди.
Аъёни билан бўлган можаро Асадбекнинг дилини хуфтон қилди. У ўзининг хасталиги аъёнлари
орасига раҳна солиши мумкинлигини тахмин қилиб юрарди. Тўрт-беш йил илгари эшитган бир
латифани такрорлаб туришни яхши кўрарди. Табибдан қайтганидан бери Кесакполвоннинг
Чувриндига нисбатан айтаётган гаплари уни анча сергак торттирди. Икковини ёнига олиб:
«Мен ҳали тирикман. Ҳозирдан бир-бирингни ғажишни бошламаларинг», демоқчи ҳам бўлди.
Кейин «балки мен адашаётгандирман», деб ўйлаб фикридан қайтди. Фақат бир латифа айтиб
берди.
Бу аччиқ ҳақиқатдан иборат латифани шарҳлаб ўтирмади. «Ўзлари тушуниб, хулоса чиқариб
олишар», деб ўйлаб, нодонлик қилди. У адашди: зулм мевасидан баҳраманд одамларни латифа
айтиб тарбия қилмоқ мутлақ мумкин эмасдир. Ташналикни сув қондириши қанчалик ҳақиқат
бўлса, Кесакполвонга бу гапларнинг таъсир этмаслиги ҳам шунчалик ҳақиқат эди.
Хонгирейнинг суҳбатидан сўнг ўзини аҳён-аҳёнда бўлса-да «тахт» устида кўра бошлаган
Чувриндига ҳам энди бундай гаплар таъсир этмас эди.
Асадбекнинг ғазаб отига миниши фақат Зайнаб туфайли эмас эди. У аъёнларининг тахт талаша
бошлаганига ишониб бораётган эди. Хонгирей билан муносабат бузилганда буларнинг хурмача
қилиқлари ошиқча эди. Гарчи Хонгирей у билан телефонда сўзлашган бўлса-да, Асадбек унинг
юборган «совға»сидан шум ниятини англади. Ҳосилбойваччани ўлдириб, хатога йўл қўйганини
ҳам фаҳм этди. Вазият кескинлашган дамда Кесакполвоннинг Зайнабни бу оламга тортиши
унга мудҳиш ҳол бўлиб туюлди.
Кесакполвонни ҳайдаб чиқаргандан сўнг Зайнабни тезлик билан Олмонияга жўнатмоғи
лозимлигини англади.
Шу фикрда уйга қайтганида, ҳовли ўртасида туриб олиб Зайнабга ақл ўргатаётган Жалилни
кўрди. Жалил дарвозага орқа қилиб тургани учун Асадбекнинг келаётганини сезмай ваъзини
давом эттирди:
— Шунақа, қизим, ота ўтирган уйнинг томига чиқиб бўлмайди...
Зайнаб отасига салом бергач, Жалил орқасига ўгирилди.
— Энди кетмоқчи бўлиб турувдим, аҳволинг қалай?— деди ошнаси билан сўрашиб.
— Яхши, — деди Асадбек тумтайган ҳолда.
Ошнасининг кайфияти бузуқ эканини сезган Жалил, уйига қайтиш фикридан воз кечиб, унга
эргашди.
Асадбек ичкари кирди-ю, лўлаболишни қўлтиғига олиб, ёнбошлади.
— Ҳа, мазанг қочдими? — деб сўради Жалил, унинг рўпарасидан жой олиб.
— Бирпас жим ўтир.
— Гапим ёқмаётган бўлса, кета қолай!
— Бирпас жим ўтир, деяпман!
Жалил «хўп» деб тиз чўкканича, итоаткор талаба сингари индамай ўтирди.
Хонадаги сукунат то Зайнаб чой олиб киргунича чўзилди.
— Ада, овқат олиб келаверайми, олдин дорингизни ичиб оласизми?
— Ҳа, албатта, олдин дорини ичади, — деб Асадбек ўрнига жавоб берди Жалил.
Асадбек дорини ичди-ю, аммо овқатга қарамади. Илон кукуни солинган қайнатма шўрвани
хўриллатиб ичиб олган Жалилни тер босди.
— Бўлди, энди жа оширвординг. Сени тумтайишингни кўрган одам, бу куёвтўранинг хотини
қари чиқибди, деб ўйлайди. Овқатингни ич.
— Овқат ўтмайди.
— Бўлмаса, ёрила қол: нима бўлди?
Жалилнинг гапида жон бор: ёрилмаса, дардини айтмаса бўлмайди.
— Жалил... — шундай деб тин олди. — Жалил... мен оғирлашганимда... Ҳеч нимани
сезмадингми?
— Нимани?
— Ҳайдар билан Маҳмуд ўртасида гап ўтмадими?
— Ҳа, буми... — Жалил унинг мақсадини англади. — Энди, оғайни, ўзинг гап очдинг, айтай:
мол аччиғи — жон аччиғи, деган мақол бор. Подшо касал бўлса, меросхўрлар пайт пойлашади.
— Ўлимимни кутишяптими? Шунақа демоқчимисан?
— Мен уларнинг ичидаги мақсадларини билмайман.
— Ҳайдар Маҳмудни тинч қўймайди, деб чўчияпман.
Чўчияпман... Ҳеч нарсадан қўрқмайдиган Асадбекнинг чўчиши қизиқ... «Чўчиётган бўлса,
юраги бир нарсани сезган», деб ўйлади Жалил.
— Ҳайдарингнинг қўлидан ҳар бало келади. Сенга неча марта «Шу паканангнинг турқи совуқ,
ўзингдан узоқлат!» деб айтувдим-а?
— Вақтида менга керак эди. Ёрдами кўп теккан. Энди замон ўзгарди, лекин у ўзгармаяпти.
Замонга қараб иш юритмайди.
— Ўшанинг ўзгарарканми? Букирни гўр тўғрилайди. Сенга анчадан бери айтишга тилим
бормаётган эди. Сен унинг бир қилиғини билиб қўйишинг керак.— Жалил шундай деб унинг
Абдураҳмон табибга учрашгани, сўнг отларини оттирганини айтди. Бу гапларни эшитган
Асадбек қаҳр отига минди:
— Хунасанинг чотини айириб ташлайман! — деб бақирди.
Жалил уни фикридан қайтаришга уринмади. Агар Кесакполвон ҳозир шу ерда бўлганида бир
балога учраши нақд эди. Бахтига орада тун бор. Тун ва сокинлик Асадбек учун маслаҳатчи
бўлди. У ўйлай-ўйлай Кесакполвон билан ҳозирча муроса қилмоқ жоиз эканини англади. Шу
боис ҳам эрталаб Кесакполвон қаймоқ кўтариб кирганида уни қувмади, ғазаб отидан тушмаган
бўлса-да, қаҳрини сочмади.
Қаймоқ устига нон тўғраётган Кесакполвонга синовчан тикилди-да:
— Ҳайдар, сен отларнинг фарқига борасанми? — деб сўради.
Кесакполвон бу саволдан сўрағувчининг мақсадини англаган бўлса-да, сир бой бермади.
— Қанақа отлар?
— Ҳа, энди отлар ҳар хил бўлади: аравага қўшадигани, улоқчиси.
— Қазига бопи...
— Ҳа, билар экансан.
— Мен отларнинг фарқига бормайман. Нега сўраяпсан?
— Зўр улоқчи отлардан иккитасини топиш керак. Нархи осмон баравар бўлса ҳам сотиб
оламиз.
— Нима бало, улоқ чопмоқчимисан?
— Мени даволаган табиб улоққа ишқибоз экан. Шунга совға қиламиз.
— Яхши ўйлабсан. Гап йўқ, топамиз.
— Ўша табибнинг отларини кимдир отиб кетибди...
Қаймоққа бўккан нонни ҳузурланиб чайнаётган Кесакполвон бир ҳўплам чой билан луқмасини
ютди-да:
— Жалил айтдими? — деди беписандлик билан.
— Ҳа, айтди.
— Бекор айтибди. Мени биласан-ку, ғашимга тегса ўзини отаман. Отлари билан нима ишим
бор?
— Жалилнинг гапи ёлғонми ё сеникими?
— Уйингда Қуръон бўлса бер, Қуръон урсин, агар ёлғон гапирсам.
Асадбек унинг қасамига ишонгандай бўлди. Кўнглидан «Ҳали бу гапга қайтамиз», деган
фикрни ўтказиб:
— Қаймоғингни е. Бир ҳафтада зўр отлардан топасан, бу сенинг қўлингдан келади, — деди.
Кесакполвон уч кунда отларни топди. Абдураҳмон табибга етказди. Аммо у отларни олмади,
изига қайтарди. Бундан ғаши келган Кесакполвон уларни сўйдириб, қази қилдирди.

Жамшид «Хонгирейдан ҳеч қандай топшириқ олмадим», деб ёлғон гапирган эди. Ғилай ўлими
олдидан Ҳосилбойваччани ўлдирган Элчинни отганини айтган бўлса-да, унинг гапларига унча
ишонишмаган, Ҳосилбойваччани Элчин ўлдириши улар учун ҳақиқатдан узоқ бир гап эди.
Жамшиднинг вазифаси эса айни ҳақиқатни билиш эди.
Кесакполвон келиб-кетган куннинг эртасига Элчин ётган касалхонани қоралаб бориб кузатди.
Кейинги кун оқшом чоғида Элчинни йўқлаш мақсадида келиб, Асадбекка тегишли
машиналардан бирини кўрди-ю, ўзини панага олди.
Орадан ўн-ўн беш дақиқа ўтгач, Зайнаб кўринди. Бошини эгиб юриб келган Зайнаб ҳеч қаёққа
қарамай машинага ўтирди. Жамшид ҳайдовчини танимади. «Ҳайдар акам айтган йигит шуми?»
деб ўйлади.
Жамшид «буёққа кириш мумкин эмас», деган ҳамширанинг чўнтагига пул солиб қўйди-ю, ўз
уйига кириб бораётгандай эшикни бемалол очиб, остона ҳатлади.
Элчининг кўзлари ярим юмуқ — унинг ўлик ёки тирик эканини билиш мушкул эди.
Элчин кўз олдини қоплаган хира парда орқали Жамшидни таниди. Бу жингалак сочли йигитни
унутиш мумкин эмасди.
Ҳозиргина Зайнаб келиб кетди. Табиб Элчинни беҳуш деб ўйладими, «Эрингизни уйга олиб
кетганингиз маъқулмикин?» деди. Элчин бу гапни эшитди. «Ишим хуржун шекилли?» деб
ўйлади. Кейин Зайнабнинг овозини эшитди:
— Агар эримга бир нима бўлса, ҳаммангиз қурийсиз!..
Овоз Зайнабники... лекин оҳанг... Зайнаб бу оҳангда гапирмас эди...
Элчин хотинининг қалбдаги Кумушбибини осиб, Асадбек қизига айланмоқчи бўлаётганидан
бехабар эди. Шу боис гап оҳанги унга бегона туюлди.
Зайнаб чиқиб кетиши билан... Жамшид кирди. Элчин орада ўтган ярим соатни сезмади.
Назарида Жамшид изма-из кириб келгандай бўлди.
«Дарров топишиб олишибдими? Ўшанда Зайнаб тўғрисини айтганмиди?
«— Мен Жамшид акамни яхши кўрардим... Сизга хиёнат қилдим!..»
Зайнабнинг бу фарёди ёдидан кўтарилгани йўқ. Бу фарёд ўқтин-ўқтин қўзғолиб юрак ярасига
туз сепарди. Шундай пайтда Элчин руҳ азобида бир инграрди-ю, «Зайнаб жон аччиғида
айтди», деб ўзини-ўзи ишонтира бошлар эди.
Ҳозир эса...
Ўзини ўзи ишонтиришга ҳаракат ҳам қилмади.
Чунки... рўпарасида хотини ёқтириб қолган ўша одам турар эди.
Жамшид унга яқинлашди.
«Нимага яқин келяпти? Бўғиб ўлдирмоқчими? Биратўла Зайнабга эга чиқмоқчими?»
Жамшид яқинлашиб, у томон энгашди:
— Ҳофиз ака, эшитяпсизми?
Элчиннинг юзига унинг нафаси урилиб, енгил сесканди.
— Ҳофиз ака!
— Гапиролмайдилар, — деди хонага кириб келган ҳамшира.
— Тилдан қолганми?
— Келганларидан бери гапирмайдилар. Гапирмасалар ҳам керак.
— Нима учун?
— Билмасам, дўхтирлар шунақа дейишяпти...
Ярим очиқ кўз юмилди. Овозлар узоқлашди. У яна уча бошлади. Қуш каби енгил учди. Учди,
учаверди...
Асадбекнинг муомаласидаги ўзгариш Кесакполвонга маъқул келса-да, айни чоқда
сергаклантирди. Назарида «Чувринди укагинаси» ундан ўзини олиб қочаётгандек туюлди.
Чувринди Шариф Намозов масаласида Москвага бориб келгач, Кесакполвонни Маматбей
йўқлади. «Уканг ҳокимиятни ўз қўлимга оламан, бу ишни мендан бошқа ҳеч ким эплай
олмайди», деб Хонгирей билан шартлашди. Хонгирей Асадбекни ҳам, сени ҳам тан олмайди!»
деб тутаб турган оловга мой сепди. Кесакполвонни бу гапга ишонтириш учун телефонда
Хонгирей билан улади.
«— Хонгирей оға, бу мен, Ҳайдарман!
— Қанақа Гайдар?
— Асадбекнинг шериги.
— Мен ҳеч қанақа Гайдарни ҳам, Асадни ҳам танимайман. Менда ишинг бўлса Маҳмудбейга
учраш. Мен Маҳмудбейни танийман!»
Кесакполвон учун шу гап кифоя эди. У «Хонгирейнинг ўзи билан гаплашдимми ё бирор йигити
мени лақиллатдими?» деб ўйлаб ҳам кўрмади. Чувринди Москвага борганида бу гапнинг
тескариси бўлганидан, яъни «Сен таклифимизга дарров жавоб бермадинг. Биз энди сени
танимаймиз. Гайдар билан шартномамиз бор», дейишганларидан ҳам бехабар эди.
Чувринди Хонгирейнинг қарорини Асадбекка айтмоққа журъат этмади. Ҳали ҳақиқат экани
текшириб билинмаган гапни етказиб «аканг устидан мағзава ағдарма», деган таъна эшитмай,
деб ўйлади.
Бу унинг энг сўнгги, ҳал қилувчи хатоси бўлди.
Асадбекни уйига кузатишгач, Кесакполвон «Би-ир отамлашишни» таклиф қилди. Чувринди
акасининг раъйини қайтаргиси келмади. Улар ярим тунгача улфатчилик қилдилар.
Чувриндининг кайфи ошди. Уйга қайтганда дарвозани очган ўғли «Асадбек амакимникидан
телпон қилишди, тез етиб борар экансиз», деди. Чувринди дарров машинани орқага бурди.
Катта кўчага чиқиб, тезликни оширган маҳалда рўпарасида юк машинаси кўриниб,
чироқларини ёқди...
«Камаз»дан тушган Хумкалла олд томони пачоқланиб бутунлай йўқ бўлиб кетган «Жигули»га
пича қараб турди-да, ўзини сал нарида кутаётган машина томон юрди.
Дафн маросимига келганларнинг барчаси тарқалди. Қор аралаш ёмғир севалаб тургани учун
домла ҳам «Таборак» сурасини ярим қилиб ўқиб қўя қолди.
Одамлар тарқалишгач, Асадбек қабр бошига келди. Иккита бир хилдаги мармар тош. Бирида
онаси, иккинчисида Самандар — укаси. Уларнинг ёнига укадек азиз бўлиб қолган Чувринди
қўйилди.
Асадбек осмоннинг кўз ёшлари остида пича турди. Палтоси ивиб кетди. Юзларини, кўз
ёшларини қор аралаш ёмғир ювди.
«Бу ер менинг жойим эди, Маҳмуд укам. Сен келдинг. Ёнингда яна бир жой бор... «Мастликда
бўлган», дейишяпти. Мен бунга ишонмайман. Сенга қасд қилганни хор қилмасам, отимни
бошқа қўяман. Қасос олмагунимча ёнингга келмайман...»
Кимдир қўлидан ушлаб, тортди.
Ўгирилиб қаради: Кесакполвон.
— Сен менинг юрагимга тупурдинг, — деди Асадбек.
— Ундай дема, Асад, агар шу менинг ишим бўлса — Худо урсин!
— Йўқол...
— Асад...
— Йўқол, дедим!
Кесакполвон уч-тўрт қадам чекинди-ю, аммо йўқолмади.
ЭНГ СЎНГГИ БОБ
Зоҳид, 1990 йил, 3 феврал.
Прокурор имзо чекканидан сўнг ҳам Зоҳид ишонмади: наҳот адолатга етишган бўлса?! Наҳот
Ботиров «Иш»и шу тариқа яхшилик билан якунланса. «Ишкал»нинг гапи нима бўлди?
«Топшириқ билан қамаганмиз, эплай олмайсан» деб эди. Топшириқ билан қамагани тўғри.
Оқланиши-чи? Саид Қодиров айтмоқчи, ўзгаришларнинг мевасими? Замон шунчалик тез
ўзгардими?
Ботиров ўзининг кийимларини кийиб, кўчага чиққач, «Алҳамдулиллоҳ, Оллоҳ, ўзинг буюксан,
қудратлисан!» деб қўйди. Зоҳид уни уйига қадар кузатиб борди. Сўнг қувончини баҳам кўриш
учун Ҳамдам Толиповни йўқлади. У топшириқ билан чиқиб кетган, қачон қайтиши номаълум
эди. Шундан сўнг илк устоз саналган маёр Солиевни кўргиси келди.
Маёр Солиев унинг суюнчилик хабарини эшитиб, қўлини сиқди-да:
— Адолатга осонлик билан етиб бўлмайди, — деди.
Ботировнинг озод этилиши Зоҳид учун дастлабки муҳим ғалаба эди.
Асосий курашлар ҳали олдинда.
Бу — энди эртанинг иши...
Асадбек, 1990 йил, 3 феврал.
Асадбек қабристондан тўғри эски шаҳардаги уйига борди.
Совуқ уй. Совуқ танча. Худди қирқ йил аввалги каби...
Ҳўл палтосини ечмай танчага ўтириб, қунишди. Эти увишди. Дераза орқали кўча эшигига
қаради.
...Ҳозир отаси чана кўтариб киради.
— Тойчоқ! — деб эркалайди...
Йўқ, отаси кирмади. Икки номаълум киши кирди.
— Отанг — халқ душмани! — деди.
Сўнг... мактаб ўқитувчиси ўқувчиларни бошлаб кирди. Ўқувчилар саф тортган ҳолда, унга бирбир яқинлашиб башарасига тупурдилар...
Асадбек инграб юборди.
У ҳар йили ўттиз биринчи декабр куни шу уйда ўтирарди. Бу сафар одатини канда қилди —
ўша куни табибникида бўлди. Ўзи узоқда бўлса-да, кўнгли шу уйда эди. Қайтгач, неча марта
келишга қасд қилди. Аммо ўз ташвишлари билан ўралашиб кела олмади.
Бугун келди. Елкасида бир олам ғам билан келди.
Инсон боласига хос покиза туйғуларни қувган кундан бери орадан қирқ йилдан ошиқроқ вақт
ўтди. Ўшанда митти юрагига ёвузлик тухум қўйган, ёвузликнинг биринчи овозини ўртоғи
Жалил эшитган эди:
— Уларни ўлдираман!..
Ҳозир бу овозни ўзи ҳам эшитди. Эти сесканди.
Кўча эшиги очилди: Жалил кўринди. Орқасида бир одам.
— Асад!
Жалил одати бўйича ҳовли ўртасига келиб чақирди. Овоз бўлмагач, яна чақирди.
— Асад!
— Киравер, — деди Асадбек бўғиқ овозда.
Жалил билан ҳам, нотаниш одам билан ҳам ўтирган жойида саломлашди.
— Бу ўртоқ ижроқўмдан экан, — деб изоҳ берди Жалил. — Ҳозир уйимга келсам, рўйхат қилиб
ўтирибди.
— Қанақа рўйхат?
— Бу жойлар бузилармиш. Бу ердан катта йўл ўтармиш...
Бу гапни эшитиб, Асадбек бошини эгиб ўйга толди. Назарида булдозер овози эшитилди. Уйга
бостириб кела бошлади... Том босиб тушди. Онаси... Самандар қолди... Асадбек бир сесканиб,
«ижроқўмдан келган ўртоқ»қа қаради:
— Йўлни нариги маҳалладан сол, бу ер бузилмайди.
Нотаниш киши ажабланиб, Жалилга қаради-да:
— Иш бошланган. Лойиҳани ўзгартириб бўлмайди... — деди.
Алқисса:
Эй нафси ҳавосиға гирифтор ўлғон,
Шайтон ишига ишинг намудор ўлғон,
Ҳам зуҳд ила иззатка созовор ўлғон,
Ҳам фисқ ила олам элиға хор ўлғон.

СЎНГСЎЗ
Алҳамдулиллаҳки, асарга сўнгги нуқта қўйиш фурсати етди.
Мен қўрқув билан иш бошлаган эдим. Қўрқувнинг боиси — кимлардандир зулм кўришда эмас,
балки ёзганларимнинг сизга мақбул бўлмай қолишида эди. Биринчи китоб эълон қилингач,
ёзаётган ҳар бир сатримда сиз, азиз ўқиғувчиларнинг нафасларингизни сезиб турдим. Сиз
менга далда бериб турдингиз, Оллоҳ сизлардан рози бўлсин!
Асарда шубҳасиз, сиз ишонмайдиган ёки ҳафсалангизни пир қиладиган ерлар бордир. Бунинг
учун узр сўрайман. Бу — қаламнинг ожизлиги ёки фикр доирамнинг торлигидандир. Худо
хоҳласа, бу қусурлар кейинги асарларда барҳам топгусидир.
Бундан сўнг ҳам Сизлар билан янги асарлар орқали кўришмоқ ниятим бор. Шаръий ниятларга
Яратганнинг ўзи етказсин. Бир асарга ном бўлган «Шайтанат» энди туркум номига кўчади. Бу
туркум асарда яна бир неча қисса яратиш умидим бор. Булар сизларнинг ўқиганингиз
«Шайтанат»нинг давоми эмас, балки шу руҳдаги мустақил қиссалар бўлади, иншооллоҳ.
Менга бир нарса маълум: бу асарни ўқиб маъқул дейдиганлар билан бир қаторда
ёқтирмайдиганлар, ундан камчилик, хато қидирадиганлар бор. Шундай бўлиши табиий.
Аввало, ҳеч қайси асар барчага баробар ёқа қолмас. Қолаверса, ожиз қаламим билан битилган
бу асар камчиликлардан ҳоли, деган даъвом ҳам йўқ. Менинг танқидчилардан фақат бир
ўтинчим бор: қандай танқид ўқлари бўлса, ўзимга қаратинг.
Мен азиз, ардоқли китобхонларга бир неча йил мобайнида бирга бўлганликлари учун
миннатдорлик билдираман. Оллоҳ барча мўмин бандаларини Шайтанат оламидан ўзи асрасин.
Бисмиллаҳир роҳманир роҳийм.
Қул аъуузу бироббиннаси. Маликиннаси. Илаҳин-наси. Мин шаррил васвасил хоннаси. Аллази
ювасвису фии судуриннаси. Минал жиннати ваннас.
Омийн я Роббил Оламийн!

АСАДБЭКЛАР ФОЖИАСИ
Ўзларидан ажойиб ифорлар таратиб, юзларидан нур ёғилиб турадиган, ҳалимдан-ҳалим
тақводор бир поччамиз бўлар эдилар. Қодирий домла Юсуфбек ҳожининг феълини у кишидан
олганмидилар ё ўзлари шунақамидилар — ҳеч ажрата олмасдим. Ишқилиб, шунақа хушфеъл,
чиройли мўйсафид эдилар.
Мен у киши ҳақда на олдиларида, на орқаларидан ёмон гап эшитганман. Фақат фазилат
ахтаришар эди, ҳайратланиб чарчашмасди.
Яхши асар ҳам шунақа бўларкан! Фазилат ахтариб чарчамас экансиз. Худди Қодирий
асарларидан ҳануз фазилат ахтариб толмаганимиздек, ҳар гал янги-янги жавоҳирлар
топганимиз каби!..
«Шайтанат»ни ўқиб ҳам шу ўйларга бордим: «Қани эди, ҳаммамизнинг Юсуфбек ҳожидек
отамизу Ўзбек ойимдек оналаримиз бўлса, ўшаларнинг қанотида эр етишсак! Асадбеклар шу
кўйларга тушмасми эди?!» Ва шунда бутун фожиа таг замири ила кўриниб кетгандек бўлди!
Бекорга оталаримиздан айирмаган эканлар бизни!..
Мулла бувалари омон қолган болакайлар бахтли эканлар! Иссиқ бағирларидан чиқармадилар.
Нима яхши, нима ёмон, нима ҳаром, нима ҳариш, ҳарқалай, ажратадиган қилдилар.
Аммо мулла бувалари, опоқдодалари совуқ ўлкаларга сургун этилиб, оталари урушда,
қамоқларда қолиб кетганлар-чи? Уларнинг ёзуғи не эди? Мурғак юрагига ёвузлик уруғи тухум
қўйиб улгурган болакайлар, етимхоналарни тўлдирган «зумраша»ларнинг гуноҳини ким
елкасига олгай? Қайси жамиятнинг суд китобига ёзгаймиз? Асадбеклар шу имонсиз жамиятнинг
мевалари, унинг қасос ўти кўзини кўр қилган «ўғлон»лари эмасми?
«Шайтанат» муаллифининг энг биринчи ютуғи шундаки, у зулмнинг ўқ илдизини топиб, асарга
қўл урибди. Тоҳир баъзилар ўйлагандек олди-қочди, шунчаки саргузашт асар ёзиш учун қўлига
қалам олмаган. У кўп йиллар яшаб қоладиган ва қанча кишиларни сергак торттириб, шайтанат
оламига кириб қолишдан қайтарадиган чинакам бадиий асар яратибди!
«Шайтанат» Тоҳир Маликнинг баланд асари. Қоладиган асари. Ҳар сатри, саҳифасидан
истеъдод нафаси (чуқур бадиий тадқиқ руҳи) уфуриб турибди. Кимдир илгариги асарларига
ўхшата олмаётган бўлса, уни охирига қадар ўқишга сабри етмабди. Йўналишини англамабди,
мағзини чақолмабди.
Асар наинки Асадбеклар фожиаси ҳақида, балки у яратган шайтанат олами одамларининг
аччиқ кечмиши, ҳар биттасининг охири вой бўлгучи тақдирлари ҳақида ўзига хос бетакрор
қиссалар ҳамдир. Сўнг бари жамланиб, яхлит бир рўмонни ташкил этаётир...
Ҳолисаниллоҳ айтинг: Чувриндининг тақдири, бошига тушган аччиқ қисмат Асадбекникидан
камми?! Ёки бўлмаса, Анварнинг фожиаси-чи, бошига тушган кўргиликлар-чи? Кимни, қайси
юракни титратмайди? Қолаверса, Асадбекнинг қизи Зайнабнинг бошига тушган жафо тоши,
абри балолар-чи? У кўрган зулм, ёвузликлар қиз боланики муҳаббат кўчасидан чиқариб, қасос
кўчасига бошласа, қайси жамият, тузумни айблаш керак? Шариат ман этиб қўйган ҳадларни
ланг «очиб қўйган» тузумними ва ё уни қайтаролмаган, ўзи қайси боши берк кўчаларда шайтон
етовида кетаётган Асадбекдек оталарними, қасос ўтида ёниб, йўлини йўқотган ва устма-уст
гуноҳга ботаётган эри Элчинними? Ёлғиз онаизор Манзура бошини қайси тошларга урсин?!
Мен Тоҳирнинг кўп асарларини биринчи бўлиб қўлёзмадан ўқиганман. Ҳаммасининг ўз ўрни,
салмоғи бор. Вақтида воқеа бўлган асарлар. «Чорраҳада қолган одамлар» ҳам, «Сўнгги ўқ»
ҳам. Лекин бу галги асари «Шайтанат»ни алоҳида бир интиқлик билан кутдик. Алоҳида бир
титроқ-ла ўқиб чиқдик. Ва мен яширмай айта қолай. Учинчи китоби қўлёзмасини ҳам ҳаяжонла ўқиб чиқиб, қониқиш ила сўнгги саҳифасини ёпар эканман, Яратганга беадад шукрлар
айтдим. Негаки ёзувчини Оллоҳнинг ўзи қўллаб, ўзи илҳом ато этибди. Шайтанат олами
фуқароларининг адашувларини очмоққа ўзи изн берибди. Аксинча, бу зўравонликка қурилган,
ёвузлик барқ уриб униб-ўсаётган ўзига хос хуфия салтанат оламини бунчалик таг-замири билан
тасвирлаб бўлмас эди. Адашувнинг илдизи очилмай-да қолиши мумкин эди. Бу қоронғилик —
зулмат салтанатини чок-чокидан сўкиб юборгувчи нурни Тоҳир кўра олибди ва ўша нур —
чироқ ёрдамида унинг қўл етмас пучмоқларигача қарангки, кириб борибди. Бу нур иймон
бўлиб чиқди! Агар ёзувчи кўксида шундай бир нур — тоза иймон бўлмаса эди, унинг шайтанат
оламига сафари бесамар чиқмоғи ҳам мумкин эди.
Мен сал илгарилаб кетдим, чоғи. Асли бир бошдан сўзламоқчи эдим, асарнинг фазилатларини
таъмин этган тугунлардан сўз очмоқчи эдим. Қирқ тўққизинчи йилнинг сўнгги куни. Совуқ уй,
совуқ танча. Отаси чана, аяжониси укача олиб келадиган бир кунда бу уйга кулфат булутлари
бостириб кирдилар. Ва бу абри бало бу хонадонни бир умрга ота меҳридан жудо қилиб кетди.
Бола «Дадамга тегманг?! Тегманг дадамга!» деб ҳайқиролди-ю, бошқасига кучи етмай танчали
уйда ёлғиз қолаверди. Ота бағрига олиб, юзини юзига босганда теккан кўз ёшгина қолди. Бир
олам хўрлик, аччиқ алам қолди. Шу кеча мурғак қалбга ўрмалаб кирган шайтон унинг ўксик,
аламзада қалбига ўзининг ёвузлик тухумини қўйиб улгурди ва у қасос истаб, ўч ҳукмини ўқиди:
— Уларни ўлдираман!..
Ва болагина билмасдики, бизнинг динда ўч олмоқ ҳаром қилинган эди, қасос ёлғиз Оллоҳга
тегишли эди.
Шайтонсаройга биринчи ғишт ўша куни қўйилди! Кейин шайтони лаин бу саройга бошқа
аламзада ва валади зиноларни етаклаб келиб, Асадбек хизматига топширди. Шу тариқа
салтанат ичида норасмий салтанат туп қўйиб палак ёйди. Ва бу салтанат «енг гуллаб», оғизга
тушган кезда унинг одамларидан бири қиморда хонумонини ютқизиб қўйган ҳофизнинг уйига
бостириб кириб, (кирганда ҳам номаҳрам оёқ босиши ман этилган жойга қадар кириб бориб)
аёлининг номусини топтагани топтаган, кўксига пичоқ уриб кетди.
Асар ҳар қандай эр кишининг ғурурини букиб-да ташлайдиган ана шундай воқеадан, у
аламларини ичига ютиб, судда гуноҳни бўйнига олиб қамалиб кетишидан ва ўн йил қасос
кунини кутишидан... бошланади.
Асар илк сатрлари, саҳифалариданоқ у «олди-қочди», «қувди-йитди», «отди-кетди»лар асосига
эмас, чинакам маънавиятга дахлдор масалалар, ҳаёт-мамот масалалари, азалий ор-номус,
адолат, эзгулик ва ёвузлик курашларига қурилгани кўриниб-англаниб турибди. Барча
курашларнинг марказида ўзига хос шахслар, бетакрор характерлар турибди. Ва қадам-бақадам,
саҳифама-саҳифа ўзлигини намоён этиб бормоқда.
Асадбекнинг ўзи бетакрор характери, хислат ва фазилатлари билан, чигал тақдири ва
букилмас иродаси билан алоҳида олам бўлса, Чувринди энг қийин — экстремал шароитларда
ҳам топқирлиги, узоқни кўра олиши билан, тегирмонга тушса бутун чиқа олиши билан бизни
ҳайратга солади. Тақдири-чи? Унинг бошига тушган кўргиликлар-чи? Тағинам у метин экан,
унинг ўрнида бошқа ҳар қандай инсон ёвузга айланиб кетар эди! Лекин Чувринди адолат
ҳиссини, дўстга садоқат ҳиссини йўқотмайди! Шу жиҳатлари билан Кесакполвондан ўн карра
баланд туради. Ва шу баланд тургани учун ҳам рақиби томонидан йўқ қилинади.
Асардаги Элчин, Зайнаб образлари — ички олами энг ёрқин ва ишонарли, бутун зиддиятлари
ила чизиб берилган образлар сирасига киради. Кумуш муҳаббатидек покиза бир муҳаббатни
илҳақлик ила, беғуборлик ила кутган бир қалб қасос қурбонига айланса ва шармандалик
чодиридан қутулиш учун ўша ишни қилган одамга узатилса, у қайси дил, қандай юрак билан
яшаб ўтади бу дунёдан?! Зайнаб фожиасига бағишланган боб ва саҳифалар асарни чиндан
баланд мавқега кўтариб, бадииятга дахлдор этиб турибди. У чинакам истеъдод меваси
эканидан ҳеч-ҳеч тониб бўлмайди.
Шу қизининг фожиаси туфайли Асадбек не кўйларга тушиб, не ўтларга қоврилмаяпти! Шу
баҳонада ёзувчи Шайтон салтанатининг энг чиркин гўшаларигача кириб бориб тасвирлашга
муваффақ бўлади. Бу салтанатда бир тўда бошқа тўдани йиқиш, синдириш учун ҳар қандай
қабиҳликлардан қайтмаслигини кўрамиз. Элчин Асадбекдан ўч олиш учун унинг қизини
ўғирлаб, номусини букмоқни ва бир умр эзилиб ўтишини истайди. Зайнаб шу мақсадда
ўғирланади. Бошқа бир рақиб — Ҳосилбойвачча эса, Мардонани ишга солиб, Зайнабни не
кўчаларга етаклатади. Игна ила сархуш эттириб, гиёҳвандлар қавмига қўшади ва сархушлик
ҳолатида суратга олинган кассетани отасига «тақдим» этади. Ўзбек қизларининг бу кўчага
кириб келиши аввало даҳшат! Ҳеч бир ота бу иснод олдида чидаб туролмас! Айниқса,
Асадбекдек қудратли одам! Нима бу? Қайтар дунёми?! Асадбек ўз қилмишларининг жазоси,
қайтимини шу дунёдаёқ, тириклигидаёқ топаяптими?
Адиб қаҳрамонларини шундай чигал ва экстремал ҳолатларга, кўргиликларга солиб синайди,
қовурадики, ҳар бири нималарга қодирлигини табиий равишда, ўз-ўзидан намоён этиб
бораверади. Тан олиш керак, Тоҳир Малик ўзбек адабиётида саргузашт унсурлари бадииятнинг
ажралмас қисми эканини биринчи бўлиб амалда исбот этган ёзувчидир. Биз шу вақтга қадар бу
унсурларни менсимай, унга паст назар билан қараб келдик ва адашганимизни энди кўриб
турибмиз. У чуқур бадиий мушоҳадага хизмат этишини энди инкор қилиб бўлмайди.
«Шайтанат» бунга ёрқин далил.
Тоҳир асардан асарга бўй ростлаб бораётибди. Айниқса, шу «Шайтанат»ида чеварлигини
намоён этибди. Чокини чокига келтириб, воқеаларни улаш, тақдирларни чоғиштириб бориб уч
китобдан иборат яхлит асар яратиш ҳар қандай адибнинг қўлидан келавермайди. Буни чинакам
истеъдод эгаси, Худо юқтирган талантгина уддалаши мумкин. Асадбекдек мураккаб
қаҳрамоннинг шусиз ҳам чигал ҳаёти, ҳавас қилмагулик тақдири атрофида ундан кам
кўргиликлар кўчасидан ўтмаган, ўша бешафқат ҳаётда шафқатсизларча яшашдан бўлак йўл
топмаган Чувриндидек, Кесакполвондек бир гуруҳ бошқа олам фарзандларининг қисматларини
шундай ишонарли чизадики, ҳайратга тушмай иложингиз йўқ. Биргина Зелихон тақдири,
Хонгирей қисмати, улар босиб ўтган йўл ва етишган чўққи, ниҳоят биридан иккинчисига мерос
қолаётган бу хуфия салтанат билан боғлиқ воқеалар нимага тенг?! Улар чинакам топилдиқ:
Шайтанат салтанатининг ҳудудларидан, қудратидан далолат бергувчи! Илдизлари қаерга
бориб туташувидан, ёвузликнинг уруғи қаерларгача сочилиб, қандай заҳаролуд мевалар
бераётганидан ҳикоя этгувчи! Ва булар барчаси қўшилиб, Шайтанат олами ҳақида шундай
яхлит бир тасаввур уйғотадиким, бу олам кишиси бўлиб қолишдан Оллоҳнинг ўзи асрасин!
Асарни бобма-боб, китобма-китоб ўқиганингиз сари, Оллоҳга қайтишдан ўзга тўғри йўл йўқ! —
деган бир нидо янграб келаверади! Асар ичидан жаранглаб чиқаверади!
Тоҳирнинг энг катта ютуғи ҳам ана шунда! Иймонга чорлашида!
Агар хотирангизда бўлса, «Шайтанат»нинг биринчи китобининг ички муқоваларида бир ажойиб
рамзий расм бор эди. Китобни безаган истеъдодли ёш рассом Хуршид Зиёхонов мозористони
тарк этиб бораётган оқ туялар — авлиёлар руҳини чизиб, бизни бир ҳайратга солган эди.
Иккинчи китобнинг ички муқоваларида эса, шу рассом ундан ҳам ажойиб манзарани акс
эттирди. Йўғонгина, лекин ҳалқумининг кичиклигини хисобга олмаган илон каттагина бир
балиқни юта бошлаган-у, юта олмай қолган. Балиқ ночор, жон аччиғида думини асабий
силкийди, илон ундан ночор — ютиб юта олмайди, қўйиб қўя олмайди... Рамз хўб ўрнига
тушган. Қолаверса, бу ривоятларни рассом осмондан эмас, асардан олган. У Тоҳир Маликнинг
топилдиқлари, рассом ҳам буни ҳақиқий истеъдодларда бўладиган ўткир идрок ила англаб,
бизга унинг айнан мағзини етказиб бера олган.
Мен учинчи китобнинг қўлёзмасини ўқиётиб, рассом навбатдаги китоб муқоваларига қай
ривоятни рамз қилиб олар ва чизар экан деб ўйладим. Инсон қулоғига кириб бораётган улкан
мингоёқними ёки қанот битган чумолиларними? Ҳарқалай менга қолса, Луқмони ҳаким билан
илон суҳбати ривоятидаги икки оёқли — баланд қилиб яратилган, лекин бир-бирини чаққанда
бедаво қилиб чақадиган одам махлуқларни бутун даҳшати билан тасвирлай олса қани эди,
дедим. Ўша ривоятни эсласангиз, илон Луқмони ҳакимга: «Оллоҳ биз — илонларни тубан
қилиб яратди. Аммо биз бир-биримизни чақмаймиз. Сиз — одам болаларини юқори қилиб
яратди, сиз бир-бирингизни чақиб ўлдирасиз. Унинг заҳрига ҳатто Луқмони ҳаким ҳам даво
тополмагай», дейди. (Ҳикмат Ўролов, Анвар тақдирларини эсланг! Аслида Холидийлар
Асадбеклардан-да хавфли «зот»лардир!).
Ҳикмат Ўролов тўсатдан қазо қилиб, жаноза олдидан илм даргоҳидаги дўсту душманлари унинг
уйига боришгандаги мана бу манзарага эътибор беринг. «Анварнинг кўзига ҳамма — дўст ҳам,
душман ҳам илон бўлиб кўринди. Ўзини улкан бир илонхонада ҳис этиб, баданига муз югурди.
Назарида қўл қовуштириб, қайғуга берилгандай бўлиб турганлар одамлар эмас, балки лунжини
шишириб, тилини ўйнатиб, бир ҳамла билан чақишга тайёр турган илонлар эди гўё. «Мана шу
турганларнинг қай бири қачон қай бирини чақар экан? Мана шу турганларнинг қай бири қачон
одам заҳрини тотиб ўлар экан? Ростмана илонлар чақадию қочади, икки оёқлилар эса то кўмиб
ташламагунча тинчимайди. Жасадни кўмиш билан чекланса кошки эди...»
Шайтон етовига кириб кетган иймонсиз кимсаларни бундан ўтказиб тасвирлаш мумкинмикан?!
Шу ўринда мен ўзимдан бир оғиз сўз қўшгим келди. Фақат шайтон етовига тушганларгина
шундай чаққайлар! Иймонли кишилар бундан мустаснодирлар! Заҳарнинг ёлғиз давоси
иймондир. Оллоҳга қайтмоқликдир. Чиндан ҳам солиҳ кишилар, у дунёсини ўйлаган зотлар
бир-бирини аямаганларини, амал, шуҳрат, дунё кетидан қувган кишилардек бир-бирларини
чақиб ўлдирганларини ким кўрган?! Агар инсон боши саждага етиб ҳам, масжидга қатнаб ҳам,
ҳожи бўлиб ҳам ёмонлигини қўймабди, дилозорлигини ташламабди — у ҳидоят топмабди.
Иймони суст кимсалардир. Уларни тақводорларга тенглаштирмангиз! Тоҳир Малик асарининг
мағзи-мағзидан сизиб чиқаётган хулоса ҳам шу!
Фан тилида «интуитсия» деган атама бор. Оддий тилда биз буни ички ҳис билан сезиш,
деймиз. Уни қарангки, Оллоҳга қайтмоқлик — нажот эканлигини Хуршиджон ҳам учинчи
китобнинг безакларида ўзига хос талқинда тасвирлабди. Асарда табибга ўз ҳукмини ўтказа
олмаган Кесакполвон унинг чопқир отларини отиб ташлашга буюради, отлар ўлдирилади.
Демакким, «одамилон» ўз заҳрини сочди, табибни руҳан ўлдириш ниятида уни чақди. Қоидага
кўра расмда ҳам шу нарса тасвирланиши керак эди. Рассом эса худонинг қудрати билан
уларга мангулик ато этибди: ўқ отиляпти-ю,отларга кор қилмайди, бирор томчи қон ҳам йўқ,
кўзлар чақнайди, ёвқур отлар гўё қанот чиқариб учаётгандек елиб боришмоқда. Яъниким,
имони басаломат табиб ғолиб чиқди. Отлар — унинг орзулари ҳам мангуликка дахлдор.
Шайтанат олами гирдобига тушган Элчиннинг мажруҳ ҳолати, ўз жонини сақлаб қолиш учун
садоқатдан юз ўгирган Шомилнинг охир-оқибатда калласи олиниб совға тариқасида қутига
жойланиши тасвири; орзу-армонлари абадий кўмилган Зайнабнинг аччиқ қисмати — барчабарчаси биз учун, ҳаёт аталмиш умр йўлининг ўнқир-чўнқирлариданми, жин кўчаларию равон
йўллариданми кетаётган ҳар бир инсон учун ҳаётий сабоқлардир.
Умуман олганда, Хуршид Зиёхоновдай ёш бир истеъдоднинг асарни шундай зукколик билан
тушуна олиши, унинг нозик томонларини ички бир ҳиссиёт билан топиб, учала китобдаги
воқеаларни тасвирда бир-бирига боғлаб бизга етказа олганлигининг ўзи алоҳида таҳсинга
сазовор!
Мен «Шайтанат» савияси мундайроқ ўқувчиларга мўлжаллаб ёзилибди, шунинг учун қўлма-қўл
ўқила-ётир, уларга жаҳон адабиётининг дурдонасини берсангиз бетига қарамайдилар деб
«куюнаётган»ларни «Ўзингиз асар давомини қандай кутдингизу қай тариқа ўқиб чиқдингиз?»
деб сўроққа тутган бўлардим. Ва шубҳасиз, улар виждонан, ички туйғуларига эрк берганларида
эди: «Интиқлик билан кутдигу чанқоқлик билан ўқиб чиқдик» деган бўлардилар.
Ваҳоланки, «Шайтанат» олами — яқин ўтмишдаги бизнинг оламимиз, бизнинг воқелигимиз, бу
оламни бир тирик вужуд деб қарайдиган бўлсак, шу вужуддаги оғриқлар, дард-хасталиклар
бизнинг дарду аламларимиз. Шундай экан, нечун биз бу дардларга, «дард устига чиққан
чипқон»ларга бефарқ қарашимиз керак? Табобатда бемор дардига шифо бериш учун, аввало,
касаллик туб-тубигача аниқланиб, унинг илдизлари очиб ташланади. Сўнг муолажага ўтилади.
Шунинг баробаринда, «Шайтанат» дардларимизга шифо беришда бир восита — малҳамдир
ҳам. Айтингчи, қайси бир бемор дардига даво бўлиши мумкин бўлган малҳамдан бош тортган?
Савиямизнинг «ундай» ёки «бундай»роқлиги хусусида бош қотиришнинг ўзи жоизмикин
шундай ҳолатда?!
Яна асар таҳлилига қайтамиз.
Аввало тақдирларни қаранг, бири бирига ўхшамаслигини кўринг. Зелихонни Хонгирейга
чалкаштирмайсиз, Ҳосилбойваччани Шилимшиққа тенглаштирмайсиз. Асадбек билан
Чувринди, Кесакполвонлар-чи? Ҳар бири ўзига хос ўзга олам вакиллари. Ўз қаҳри-заҳри,
алами, армонлари билан бетакрор шахслар. Шайтанат оламининг устунлари. Қиёфалари,
феълу таъбу дунёқарашлари билан ҳам бир-бирига сира ўхшамайди. Улар ўртасида гоҳ
ошкора, гоҳ зимдан бораётган кураш бутун шафқатсизлиги билан қаламга олиниши, кўлами
билан ҳайиқмай тасвирланиши чиройли. Асадбекнинг ўз отаси қабрини зиёрат этгани бориши,
Козлов билан алоқалари, Хонгирейнинг дасти узунлиги, у юборган терговчиларнинг ашаддий
сиқувлари ва ниҳоят Зелихоннинг қурбон берилиши саҳифалари асарни баланд поғонага
кўтариб турибдики, унча-мунча ёзувчи Шайтанат оламининг бу ўрдаларига кириб боришга
журъат ҳам этолмайди, иқтидори ҳам етмайди. Айниқса, Асадбек оғир хасталикка чалингандан
кейин шайтанат оламида унинг ўрнини эгаллаш учун бошланган пинҳона ва очиқ курашлар
асарга янгитдан «жон ва руҳ» бағишлаб юборганки, бу Тоҳирнинг маҳоратидан далолат бериб
турибди.
Мана шу хасталик айниқса, Асадбек сафдошлари учун зўр синов бўлиб, шу баҳонада
Чувриндининг садоқати, Кесакполвоннинг ҳожасининг ўрни учун «ўлиб-қутилиш»лари яна ҳам
ёрқинроқ очила боради. У ёлғиз даъвогарлик учун курашиб, ўзидан неча бош баланд турган
Чувриндини усталик-ла йўқотиши фақат Шайтонсаройларга хос ёвузликнинг бир кўринишидир.
Асадбек Чувриндининг қабри тепасида ёлғиз қолгандаги манзарани эсланг: «Икки бир хилдаги
мармар тош. Бирида онаси, иккинчисида Самандар укаси. Уларнинг ёнига укадек азиз бўлиб
қолган Чувринди қўйилди.
Асадбек осмоннинг кўз ёшлари остида пича турди. Палтоси ивиб кетди. Юзларини, кўз
ёшларини қор аралаш ёмғир ювди.
«Бу ер менинг жойим эди, Маҳмуд укам. Сен келдинг. Ёнингда яна бир жой бор... «Мастликда
бўлган» дейишяпти. Мен бунга ишонмайман. Сенга қасд қилганни хор қилмасам, отимни бошқа
қўяман. Қасос олмагунимча ёнингга келмайман...»
Кимдир унинг қўлидан ушлаб тортди.
Ўгирилиб қаради: Кесакполвон.
— Сен менинг юрагимга тупурдинг, — деди Асадбек.
— Ундай дема, Асад, агар бу менинг ишим бўлса, Худо урсин!
— Йўқол...
— Асад...
— Йўқол, дедим!..»
Ҳа, бусиз ҳам ўзини Худо уриб қўйган Кесакполвоннинг иши эди бу. Асадбек уни ички бир
туйғу ила ҳис этиб, сезиб турибди.
Қолаверса, у Асадбекнинг юзига биринчи тупуриши эмас. Бошда топишгандаёқ, болаликдаёқ
тупуриб улгурган эди. Эсланг, ўғри тўғрининг юзига, валади зино аламдийданинг юзига
тупурган эди.
Бу бешафқат тасвирлар қаҳрамон ички оламига даҳлдор бўлмай нимага даҳлдор экан? Нега
бизни шунчалик ларзага соляпти экан, агар чинакам бадииятга алоқадор бўлмаса! Қалбнинг
нозик пардаларига тегиб титратмаса?
Асадбек кечаги бешафқат тузумнинг аламзада фарзанди. Аччиқма-аччиқ бешафқатлик
кўчасига кирган, қасдма-қасдига жамият қонунларини оёқ ости қилиб, қасос-ла қалбига
малҳам топиб юрган ва ҳеч кимга бўй бермай келаётган одам. Агар у вақти-вақти билан энг
тўғрисўз дўсти Жалилни кўргиси келиб қолмаганида, танчаси писиллаган ўша эски уй —
отасидан қолган ёлғиз хотирани қўмсаб бормаганда, билмадим, уни шу кўчада юрган бошқа
ёвузлардан фарқи қолмасми эди! Лекин у ҳам тирик инсон, ожиз банда эканини биз оғир
хасталикка чалиниб, мунгли бир қиёфага кирганида, қўли қисқалигини сезиб қолганида яққол
кўрамиз. Айниқса, Асадбекнинг ўша хасталик бошланганда кўрган туши, руҳи шодлар ва қабр
азобини тортаётганлар диёрида кезиб, онаизорининг «оҳ»ини эшитиб, қабри устида олов
тилларини кўриши, хаста Самандарни, отасини учратиши, улар билан мулоқотлари шунақа
жонли, ишонарли тасвирланганки, ўқиб лаззатланасиз. Муаллиф бизни Асадбек қалбининг
қаҳрдан холи, армон тўла пучмоқларигача етаклаб киради.
«— Ада, — деб ажабланади Асадбек. — Сиз ҳам шу ердамисиз?
— Ҳаммамиз биргамиз, тойчоқ, — дейди отаси жилмайиб.
— Яқинда мен ҳам келсам керак, — дейди Асадбек.
— Келасан... Мен кутяпман. Сенга чена ясаб қўйибман... ченада учишни соғиндингми?
— Соғиндим, ада.
— Болам, қийналиб кетдингми? — дейди онаси.
— Қийналдим, — дейди Асадбек.
— Кела қол, аданг... ёғоч чена ясабдилар ўзлари.
Асадбек атрофга аланглайди. Чена кўринмайди. Баъзи қабрлар устида чарх ураётган оқ
қушларга ажабсиниб қарайди.
— Булар қандай қушлар? — деб сўрайди.
— Булар... руҳлар... у дунёда солиҳ фарзанд қолдирганлар.
— Сизникида олов кўрдим?..
— Оҳ, болам... сен қабр азоби нима эканини билмайсан...
— Сизлар бу дунёда ҳалол яшадингиз, умрларингиз азоб билан ўтди. Яна қандай азоб?..
—...Солиҳ фарзанд — амали...
—...Нима бу?..
Онаси жавоб ўрнига «оҳ!» деб қўяди.
Қабристон этагида оқ туялар кўринади. Туя карвони аста юриб, қабристонни тарк эта
бошлайди.
— Оқ туялар кетишяпти, — дейди онаси афсус билан.
— Уларни қайтариш керак, — дейди отаси.
— Мозорларимиздан авлиёлар кетиб қолишяпти. Одамлардан иймон кўтариляпти.
Асадбек аввал ҳам эшитиб эди бу гапни... Манзура айтиб эди. Онаси ҳам айтяпти.
— Туяларни қайтараман, — дейди Асадбек.
— Қайтаролмайсан, — дейди отаси...»
Кейин Асадбекнинг атай Красноярга — отаси тутқунда ётган жойларни излаб бориб, овлоқ
ўрмон четидаги мозористондан қабрини топиб, зиёрат этиши— унча-мунча дунё кўрган, дунё
кезган фарзандларнинг ҳам хаёлига келмаган иш. У шу жиҳатлари билан ҳам ўз
замондошларидан бир поғона юқори туради. Қалби ҳам айрим пайтлари юмшаб кетади,
олижаноб ишларга қодирдай кўринади-ю, қалбига бир вақтлар тухум қўйиб улгурган ёвузлик
уйғониб кетганда тамомила ситамкор ва қасоскорга айланади. Унинг Муҳиддин отага айтган
гапларини эсланг.
«Мен намоз ўқимасам ҳам Худодан қўрқадиган инсонман. Ўлганимдан сўнг дўзахда куйишимни
биламан. Сизни билмайман-у, аммо мен шўро ҳукуматидан бутунлай норозиман. Дўзахда аввал
шу ҳукумат куйиши керак!» дейди у. Асадбек қанақа мураккаб шахс экани худди мана шундай
нозик паллаларда бутун бўй-басти билан кўриниб кетади. Унинг табибдан шифо истаб
борганида (худди Зелихон сингари) қарияларга қўшилиб, намозга ўтгиси келиши... ўтиши
қанчалик табиий бўлса, тузалиб, дард орқага чекингач, Худони унутиб, шайтанат оламига
шўнғиб кетиши шунчалик ишонарлидир. Қалбларини ёвузлик зардоби босиб кетган бундай
кишилар осонликча иймонга кела қолмайдилар. Асадбек фожиасининг бутун даҳшати ҳам
шунда, сабоғи ҳам шунда.
«Шайтанат» асарида нурга йўғрилиб, санъаткорона чизилган бир талай образлар ҳам борки,
улар рўмонга ўзига хос оҳанг десамми, мунг десамми, нур десамми таратиб турибдилар. Бу энг
аввало Анвар, Зайнаб, Элчин образларидир. Анварнинг заураликлар билан мулоқотлари,
руҳлар оламига саёҳатлари ва ниҳоят унинг ёзиб қолдирган хатлари асарга бир ойдинлик
бағишлаб, ҳақиқат нурини сочиб турибди.
«Ҳурлик ниманинг эвазига берилди? — деб ёзади у.— Қонлар эвазигами? Жонлар эвазигами?
Жон беришга тайёр азаматлар борми бу улуғ Туркистонда? Хумоюн Мирзо хасталигида табиб
Бобур Мирзога «Энг қадрли нарсангизни атанг», деганда шоҳ Бобур «Энг қадрли нарса —
жоним, жонимни берайин», деган экан. Хаста она Туркистонга ким жонини фидо қилади?
Ўлимдан қўрқмас, ботир ўғлонлар наҳот бутунлай қирилиб битган? Бу қандай ҳаёт ўзи? Кун
бор — қуёш йўқ. Осмон бор — юлдузлар йўқ. Ватан бор — ватанпарвар йўқ...
Алихонтўра Соғуний домла айтган эканлар: «Агар ўзбеклар ошнинг атрофига бирлашгандай
бирлашганларида эди, аллақачон эркка эришган бўлар эдилар. Мен бу ақлли сатрларга озгина
таҳрир киритмоққа жазм этдим:
«Агар ўзбеклар тўпланиб, тўй-маърака ошига ошиққанлари каби иймонга ошиққанларида эди,
мустақилликка шубҳасиз эришардилар».
Улуғ Туркистонни фақат иймон бирлаштиради...»
Ўша кечаги шўролар жамиятида шундай одам жинни деб эълон этилиши ва ўзини осибгина
руҳига эрк бериши табиий эди. У шундай фожиона қазо топди. Замонга сиғмаган Анварни озод
руҳлар чақириб олдилар.
Бу мунгли қисса шайтонсаройнинг гуноҳ китобига абадий ёзилиб қолди. Худди Асқар Қосим
қиссаси каби... Элчин фожиаси каби... Бояқиш Элчин. Шундай истеъдодли ҳофиз. Қайси
шайтон уни йўлдан оздирди? Хонумонидан, суйган хотинидан ажратгани, ўн йил қамоқхоналар
тузини тоттиргани кам эканми? Қасос кўчасига рўбарў қилмаса? Мана энди Асадбекни ўтдай
куйдириб, сал таскин топдим деганда... Ноиласи рози эмас. Ахир унинг руҳини рози этиш учун
қилмабми эди шу ишни?
Асарда ҳақиқатни ойдинлаштириб келатурган руҳий ҳолатлар, парвозлар, ўтган яқинларнинг
руҳлари билан учрашув-мулоқотлар нозик, мухтасар тасвирларда айланиб-айланиб келадики,
улар рўмонга янги фазо ва янги ҳаводай тушган. Эсингизда бўлса, муаллиф ўша Фарғонадаги
ур-сур тасвирида биринчи бор шу услубга мурожаат этган эди. Зелихон ҳушидан кетганида
тушга ўхшаган ғалати бир нарса кўрганини ўн оғизгина сўз билан ифодалаган эди: «Бошимга
зарба тушиши билан ҳаммаёқ гир айланди. Кейин атрофни зулмат ўради. Иккита шарпа келиб,
қўлтиқлаб кўтарди. «Яхши бўлди, булардан қутқаради», деб ўйладим. Шарпалар қўлтиқлаб
кўтарганча мени чир айлантириб баландга, жуда баландга олиб кетишди. Худди саҳродаги
гирдобга тушиб қолгандай бўлдим. Кейин бирдан зулмат тугаб, ёруғликка чиқдик. Атроф шу
даражада ёруғ эдики, кўзларим қамашиб кетди. «Буни нимага олиб келдиларинг, ҳали муҳлат
бор», деган ғалати овоз эшитилди. Кейин яна гирдобга тушдим, яна зулматда қолдим.
Шарпалар мени ерга ётқизиб, йўқ бўлишди. Кейин кўзимни очсам... Йигиталининг айвонида
ётибман.
Зелихон жавоб кутиб, Исмоилбейга тикилди. Исмоилбей бир оз ўйга толди, чуқур хўрсинди.
Сўнг:
— Бунинг таъбирини айтишга фикрим ожиз, — деди. — Валлоҳи аълам, Тангрим жонингни
қайтариб берибди. Бунинг маъноси шуки, энди саёқ юришингни ташла. Қалбингни зангдан
тозала...
— Қалб занги? — Зелихон кулимсиради. — Роса зўр гапларни топиб гапирасиз-да, тоға. Ҳозир
намоз ўқиётганингизда нима учундир менинг ҳам ўқигим келди...»
Инсон руҳий оламининг беҳудуд сарҳадларигача кириб боришга уриниш, руҳлар оламига
саёҳатлар кейинчалик Анвар, Элчин образларини очишда, тақдирларини чизишда,
фожиаларининг илдизларини кўрсатиб беришда жуда ҳам қўл келган. Рўмондаги бу боб ва
саҳифалар симириб ўқилса-да, ҳеч ёддан кўтарилмай, чуқур ўйларга толдираверади. Ҳаётнинг
ниҳояти имтиҳон дунёси экани, ҳар ким экканини ўриши, ҳеч бир жиноят жазосиз, яхшилик
мукофотсиз қолмаслиги теранроқ англатиб борилаверади.
Муаллиф ҳатто хаёлий суҳбатлар, тасаввур оламида кезишлар, армонли онлардаги қалб
кечинмалари тасвирларидан ҳам заргарона, узукка кўз қўйгандек фойдаланиб кетадики, булар
барчаси биргаликда бадииятга хизмат қилган. Айниқса, бу усул алоҳида муҳаббат-ла
тасвирланган Зайнаб образида, унинг ички оламини назокат ила чизишда жуда ҳам қўл келган.
Шусиз ҳам армонлари беадад, шусиз ҳам орзулари топталган Зайнабнинг онаси-ла хаёлан
суҳбатларини эсланг.
«— Сен болалигингда Кумуш бўлишни орзу қилардинг.
— Орзу қилардим, ойижон.
— Кумуш заҳарланган эди, шуни ўйламабмидинг?
— Ҳа, заҳарланган эди.
— Ўзбек ойим қора кийган эди-ку...
— Ҳа, қора кийган эди.
— Заҳарланган Кумуш қайта тирилар, деб ўйладингми?
— Ўйладим, ойижон.
— Ўзбек ойим қора либосини ташлайди, мотам кунлари тугайди, деб хаёл қилдингми?
— Хаёл қилдим, ойи».
Шайтанат олами Зайнабни ана шундай гўзал орзуларидан, бир умр кутиб ардоқлаб келаётган
Кумуш муҳаббатидан жудо қилди. Наинки уни, Зелихондек, Чувриндидек мард йигитларни адо
қилди, бевақт хазон қилди.
Анварни қувғинди, Элчиндек ҳофизни хароб этди. У олим-ку, у истеъдод-ку демади.
Асадбек-ку қасос деб нимага эришди?
Эсланг. Укасидек азиз бўлиб қолган Чувриндидан айрилган... «Асадбек қабристондан тўғри
эски шаҳардаги уйига борди. Совуқ уй. Совуқ танча. Худди қирқ йил аввалги каби...»
У ҳар йили ўттиз биринчи декабр куни шу уйда бўларди. Бу сафар кела олмаганди... Кечикиб
бўлса-да, «Бугун келди. Елкасида бир олам ғам билан келди. Инсон боласига хос покиза
туйғуларни қувган кундан бери орадан қирқ йилдан ошиқроқ вақт ўтибди. Ўшанда митти
юрагига ёвузлик тухум қўйган, ёвузликнинг биринчи овозини ўртоғи Жалил эшитган эди.
— Уларни ўлдираман!..
Ҳозир бу овозни ўзи ҳам эшитди. Эти сесканди...»
Сескангани рост бўлсин!
Етиб келган жойини англагани рост бўлсин!